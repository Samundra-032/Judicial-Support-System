

निर्णय नं.२८८       ने.का.प.२०२२
डिभिजन बेञ्च
माननीय न्यायाधीश श्री रत्नबहादुर बिष्ट
माननीय न्यायाधीश श्री हेम्बर राज
सम्वत् २०२१ सालको रीट नम्बर ३५
निवेदक      : ललितलाल मुल्मी, भ.पु.तौमढी 
विरुद्ध
विपक्षी : भक्तपुर नगर पञ्चायत १ ऐ तौमढी बस्ने शिवचरण जोशी
मुद्दा : उत्प्रेषणको आदेश जारी गरी पाउँ
(१)   नगर पञ्चायत ऐनको परिच्छेद ७ दफा ५४ घर बनाउने नक्सा पास गर्ने बिषयमा बाद विवाद भई चलेको मुद्दामा भन्ने उल्लेख भएको ढलको वाद विवाद भई चलेको मुद्दामा उक्त ऐन बमोजिम जरिवाना गर्न नमिल्ने । नगरे बदर हुने ।
            नगर पञ्चायतबाट नगर पञ्चायत ऐन ५४ बमोजिम भनी निवेदकलाई रु.२। दुई जरिवाना गरेको । सो ७।५४ दफामा परिच्छेद ७ को उल्लंघन गर्ने व्यक्तिलाई र नगर पञ्चायतले दिएको आदेश नियम उपनियमको व्यवस्थाको वर्खिलाप वा नगर पञ्चायत ऐन नियम समेत बमोजिम गर्न लागेको काममा बाधा गर्नेलाई जरिवाना गर्ने व्यवस्था भएको देखिएको । परिच्छेद ७ मा घर बनाउने नक्सा पास गर्ने बिषयमा बाद विवाद उत्पन्न भई कारवाई चल्ने बिषयकोसम्म उल्लेख भएको देखिनाले ढलको बिषयमा बाद विवाद भई चलेको मुद्दामा उल्लेख गरिए बमोजिम जरिवाना गरेको हो । कानूनको दृष्टिमा मान्य हुँदैन र सो जरिवाना गरेकोसम्म बदर हुन्छ । 
(प्रकरण नं.७)
निवेदक तर्फबाट : एडभोकेट कुशुम श्रेष्ठ
विपक्षी तर्फबाट      : एडभोकेट कृष्णप्रसाद घिमिरे
आदेश
      १.     यसमा निकाश नभएको ठाउँमा नाल बनाई मेरो किलासको गारो फोरी मिलमा पानी हुलि दिएकोले पुर्न लगाई पाउँ भन्ने विपक्षी शिवचरणको उजुरी र मेरो घर बगैंचाको निकाश साविकै देखि घरभित्रबाटै गएको हो । निकाशको प्वाल र भित्र भित्रै ढल हेरेमा प्रष्ट गर्छ भन्ने समेत मेरो बयान भएकोमा प्रधान अफिसरले वादीको कथन झुट्टा ठहराई फैसला गरे उपर विपक्षीको अपील परेकोमा वादीको गरोमा हाल प्रतिवादीले प्वाल नभएको प्रतिवादीको बगैंचा पूर्व तर्फको ढलमा मिल्ने गरी ढल बनाई निकाश कायम गर्नु भनी प्र.लाई सुनाई दिएमा न्यायोचित देखिएकाले वादीको गाह्रोमा निकाश हुलेको रोक्न लगाउने र गाह्रो बनाउन लगाउने न.पं. ऐनको दफा ५४ अनुसार प्र.लाई रु.२। जरिवाना गर्ने भनी २०।४।३।५ मा प्रधानपञ्चबाट फैसला भएको सूचना पाएँ ।
      २.    नगर पञ्चायत ऐनको दफा १७ (ढ) को “हक वेहक छुट्याउनु पर्ने बाहेक” भन्ने शब्दले हक बेहक छुट्याउन निशेष गरेको छ । हेर्न विपक्षी नगर पञ्चायतलाई अधिकार छैन । १० सालको शाही घोषणाको दफा ४ ले कानूनले नपाएको अधिकार कसैले प्रयोग गर्न नपाउने गरे पुरानो मुलुकी ऐन अ.बं.५८, ५९ र हालको मुलुकी ऐन ३५ नं. ले बदर हुने व्यवस्था छ । बगैचाबाट पूर्वतर्फ ढल्मा मिल्ने गरी ढल बनाई लगेमा कसैको हानी नदेखिएको र सो जग्गा प्रतिवादीकै देखिएकोले सोही ठाउँबाट ढल बनाई निकाश कायम गर्नु भनी सुनाई दिएमा न्यायोचित देखिएकाले सोही बमोजिम गराउने भन्ने पनि फैसलामा लेखिएको । त्यस्तो वादीको दावी नहुँदा त्यस किसिमसँग निर्णय गर्न अ.बं.१७० नं. ले निशेध गरेको छ र नगर पञ्चायत ऐनको दफा ५४ मा जरिवाना गर्ने व्यवस्था छैन । उक्त कानूनी हक प्रचलन गराई माग्न अरु उपचार नभएकोले संविधानको धारा १६।७१ बमोजिम उत्प्रेषणको आदेश जारी गरी विपक्षीको उक्त ०२०।४।३।५ को निर्णय बदर गरी कानूनी हक प्रचलन गरिपाउँ भन्ने समेत ०२१।६।६।२ को ललितलाल मुल्मीको निवेदनपत्र रहेछ । 
      ३.    ०२१।६।१३।२ का सिंगलबेञ्चका आदेश बमोजिम लिखित जवाफ पठाउनु भन्ने विपक्षीहरूलाई सूचना गएकोमा जुन घरबाट निकाशको ढल छ भनी विपक्षीले प्रतिवादी गरेका हुन् सो घर बनाउन शिवचरण जोशीले ०१५ सालमा नगर पञ्चायतमा नक्सा दरखास्त प्रस्तुत गर्दा खुला ढोकालाई लिई उजुर गरेको सो उजुरीमा निकाश ढल बारे कुनै जिकर नभएको र खुला ढोकाको सट्टा बन्द ढोका राख्ने समेत शर्तमा घर बनाउन दिने गरी ०१५ साल चैत्रमा मिलापत्र गरेका छन् । घर बनाउँदा नै मुद्दा परी मिलापत्र भईसकेको त्यसमा ढल निकास नभएकोमा चित्त बुझाई टुंगो लागिसकेको कुरामा अहिले ढल थियो भन्दैमा पटक–पटक हक बेहक गराउन पर्छ भन्न नहुने । नगर पञ्चायत उपर नगर पञ्चायत ऐन, २०१९ को दफा १३ ले व्यक्ति सरह नालिस लाग्ने कानूनी उपाय छँदै रीट जारी हुन नसक्ने हुनाले खारिज गरी पाउँ भन्ने समेत ०२०।७।२५।३ को भक्तपुर नगर पञ्चायतको र विपक्षीले दिएको अपील खारेज भएको रहेछ अपील खारेज उपरको उजुर बेगर कुन ऐनको आधारमा रीट मागेको हो ? खुल्दैन । विपक्षीले घर बिक्री गरी मलाई दिएको लिखत हेरिएमा पनि साविकमा ढल देखिंदैन । निजको हक हनन् नभएको हुँदा संविधानको धारा १६।७१ नलाग्ने भन्ने मेरो निवेदन छ । विपक्षीको साविक ढल भए लिखतमा मेरा निकाश थुन्न नपाउने गरी भन्ने लेखिनु पर्ने र मिलापत्रमा पनि सोही बमोजिम लेखिनु पर्ने थियो । सो नभएबाट विपक्षीले मेरो हक हनन् गर्न रीट दायर गरेको हो भन्ने समेत ०२१।७।२७ को शिवचरण जोशीको लिखित जवाफ रहेछ । 
      ४.    नगरपञ्चायत उपर जिल्ला पञ्चायतमा परेको अपील निर्णय भएको छ, छैन ? त्यस्को जवाफ र नक्सापास गर्ने बिषयमा झगडा भई मिलापत्र भएको मिसिल र सो उजुर परेको सक्कल मिसिल समेत पठाई दिनु भनी नगरपञ्चातलाई सूचना पठाई प्राप्त भएपछि पेश गर्नु भन्ने समेत ०२१।१०।२६।२ को डिभिजन बेञ्चको आदेश रहेछ ।
      ५.    निवेदक ललितलाल मुल्मी रोहवरमा रही गत आषाढ १४ गते पेश भई निज तर्फबाट विद्वान एडभोकेट कुशुम श्रेष्ठले र विपक्षी शिवचरण तर्फबाट विद्वान एडभोकेट कृष्णप्रसाद घिमिरेले गर्नु भएको बहस समेत सुनी आज निर्णय सुनाउन तारेख तोकी पेश हुन आएको प्रस्तुत मुद्दामा निवेदक सर्वोच्च अदालतको असाधारण अधिकार क्षेत्रको प्रयोग गरी माग्न आएको देखिनाले निवदकको आफ्नो कानून प्रदत्त अधिकार भई त्यसको अपहरण भएको र प्रचलन गराई मान्ने अन्य उपचार नभएको सर्वप्रथम प्रष्ट देखाउन पर्ने हुन आउँछ । 
      ६.    विपक्षी शिवचरणले रु.२५०१। मा निवेदकबाट पाताल खरीद गरी लिएपछि सोही पाताल घरको छाना भत्काई तला थपी बनाउन नक्सा दरखास्त दिएकोमा उत्तरतर्फ मेरो हकको पाताल बगैचा भएकोले त्यसतर्फ ढोका राखी हरदिन बाहिर निस्की धुलो कसिंगर फ्याकी बलेनी भित्रको पेटी समेत मेरो भनी खिचोला गर्ने भएकाले ढोका बन्द गरी बलेनी समेत राख्न नपाउने गरी पाउँ भन्ने समेत निज निवेदककै दरखास्त परेकोमा निकाशतर्फ उजुर नपरेको । आखिर पाताल तर्फ मैला फाल्न नहुने गरी खोला ढोका झिकी उचाई फुट २ र लम्बाई फुट २ को हाफ दण्डी झ्याल राख्ने उत्तर तर्फ बलेनी पाखा राख्ने नक्सामा नभएकोले सो पाताल जग्गामा घर बनाएमा दण्डी झ्याल बन्द गर्‍यो भनी विपक्षी शिवचरणले उजुर नगर्ने अरु नक्सा बमोजिम घर बनाएमा निज निवेदक ललितलाल मुल्मी मञ्जुर भई ०१५ साल चैत्र ४ गते मिलापत्र भएको देखिन्छ । निवेदक ललितलालका जिकिर बमोजिम निवेदकबाट खरीद गरी लिएको पातालमा विपक्षी शिवचरणले तला थपि बनाएको घरमुनिबाट ढल गएको भनी मैले यी दुवै पक्षले खरिद बिक्री गर्दाकै बखत सो राजीनामा र पछि उक्त नक्सा पास बिषय मुद्दा परी मिलापत्र भएको । सो मिलापत्रमा पनि उल्लेख भएको छैन । प्रमाण निमित्त झिकाई आएका मिसिल सामेल रहेको राजीनामा नक्कल मिलापत्र समेतमा सो केही उल्ल्ेख भएको देखिंदैन । नगर पञ्चायतबाट जाँच्न खटिएका कृष्णबहादुरले वादीको घरको उत्तर पातालको आँखे झ्यालबाट १७ साल इंट मुिन ७।१। इन्ची घरको पातालको ईटको सुरमा मिलेको प्वाल देखिएको र उही सुरमा वादीको मिल भित्र खनी हेर्दा इटको सुरमा प्वाल छिचोलेको नदेखिएको भनी रिपोर्टसाथ दाखिल गरेको नक्सामा यी निवेदक समेतको सहीछाप भएको समेत हुनाले उल्लेखित प्रमाण परिवन्धबाट निवेदकबाट विपक्षी शिवचरणले पाताल खरिद गरी तला थपि बनाएको घरमुनी निवेदकको हकको ढल भएको नदेखिनाले हक बेहक गर्न अदालतमा पठाउन पर्ने समेत भएन । 
      ७.    नगर पञ्चायतबाट नगर पञ्चायत ऐन, ५४ बमोजिम भनी निवेदकलाई रु.२। दुई जरिवाना गरेको सो ५४ दफामा परिच्छेद ७ को उल्लंघन गर्ने व्यक्तिलाई र नगर पञ्चायतले दिएको आदेश नियम उपनियमको व्यवस्थाको वर्खिलाप वा नगर पञ्चायत ऐन नियम समेत बमोजिम गर्न लागेको काममा बाधा गर्नेलाई जरिवाना गर्ने व्यवस्था भएको देखिएको परिच्छेद ७ मा घर बनाउने नक्सा पास गर्ने बिषयमा वाद विवाद उत्पन्न भई कारवाई चल्ने बिषयकोसम्म उल्लेख भएको देखिनाले ढलको बिषय बाद विवाद भई चलेको मुद्दामा उल्लेख गरिए बमोजिम जरिवाना गरेको हो । कानूनको दृष्टिमा मान्य हुँदैन र सो जरिवाना गरेकोसम्म बदर हुन्छ । यो आदेशको १ प्रति नक्कल विपक्षी नगर पञ्चातमा पठाई दिनु र नियम बमोजिम मिसिल बुझाई दिनु । 
 
इति सम्वत् २०२२ साल आषाढ २१ गते रोज २ शुभम् ।
 
  