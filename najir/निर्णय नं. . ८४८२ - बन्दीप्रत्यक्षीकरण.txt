

निर्णय नं. ८४८२ ने.का.प. २०६७ अङ्क १०
 
सर्वोच्च अदालत, संयुक्त इजलास
माननीय न्यायाधीश श्री दामोदरप्रसाद शर्मा
माननीय न्यायाधीश श्री कृष्णप्रसाद उपाध्याय
संवत् २०६७–WH–००६२
आदेश मितिः २०६७।३।३२।६
विषय : बन्दीप्रत्यक्षीकरण ।
      निवेदकः हेटौंडा नगरपालिका वडा नं. ११ घर भई हाल कारागार कार्यालय, वीरगञ्जमा   कैदमा रहेको लक्ष्मण लामिछाने समेत
विरुद्ध
      विपक्षीः जिल्ला प्रशासन कार्यालय, हेटौंडा मकवानपुर समेत
 
§  फैसलाबमोजिम फैसला कार्यान्वयनको सिलसिलामा दरखास्त समेत नदिई फैसला कार्यान्वयनको प्रक्रियामा सम्बन्धित पक्ष प्रवेश नगरेको अवस्थामा मुद्दाको निर्णय गर्ने कार्यालयले तपसील खण्डमा उल्लेख गरी रिट निवेदकलाई विगो बुझाउन नसकेको भनी सोबापत कैदपूर्जी दिई फैसलाको कार्यान्वयन स्वयं गरी निवेदकलाई कैदमा पठाएको देखिँदा विपक्षीको कामकारवाहीमा प्रथमदृष्टि (Prima facie) मा गम्भीर कानूनी त्रुटि देखिने । 
(प्रकरण नं.४)
§  प्रमुख प्रशासनिक एवं अर्धन्यायिक निकायको समेत प्रमुखको कार्य गर्ने जिम्मेवारी लिएका प्रमुख जिल्ला अधिकारीले मुद्दामा निर्णय गर्दा कानूनमा भएको व्यवस्थाको सामान्य हेक्का समेत नराखी गलत तवरले कानूनको प्रयोग गरी विगोमा भरिभराउन सम्बन्धित पक्षको दरखास्त नपर्दाको अवस्थामा व्यक्तिको कानूनबमोजिम वाहेक थुनामा बस्न नपर्ने संविधानप्रदत्त हक कुण्ठित गर्ने गरी भएको आदेश गैरकानूनी हुने ।
(प्रकरण नं.५)
निवेदक तर्फबाटः विद्वान वैतनिक अधिवक्ता श्री राजन अधिकारी
विपक्षी तर्फबाटः
अवलम्बित नजीरः
सम्बद्ध कानूनः
§  सार्वजनिक अपराध र सजाय ऐन, २०२७ को दफा २(ख), (ङ), (ज)
§  दण्ड सजायको महलको ४०, ४२ नं.
 
आदेश
न्या.दामोदरप्रसाद शर्माः नेपालको अन्तरिम संविधान २०६३ को धारा ३२, १०७(२) बमोजिम दर्ता हुन आएको प्रस्तुत रिट निवेदनको संक्षिप्त तथ्य र आदेश यस प्रकार छ :—
युनाइटेड ब्रुअरीज नेपाल प्रा.लि. को जाहेरीले वादी नेपाल सरकार प्रतिवादी हामी निवेदकद्वय समेत भएको केही सार्वजनिक (अपराध र सजाय) ऐन, २०२७ अन्तर्गतको मुद्दा आ.व. (२०६५।६६ सालको स.फौ.नं. सा.अ. ७८÷०६४।६५) मा शुरु तह विपक्षी जिल्ला प्रशासन कार्यालय, मकवानपुरबाट मिति २०६५।३।१० गते भएको फैसलानुसार हामीलाई तोकिएको जरीवाना रु.५,४००।– बापत हाम्रो शुरु थुना मिति २०६४।८।५ गतेबाट गणना गरी मिति २०६५।३।९ गते कैद भुक्तान भइसकी हामीले भर्नु पर्ने ठहरेको भनिएको विगो रु.३२,६६६।६६ नबुझाएबापत भनी सो विगोलाई नै जरीवाना सरह कायम गरी कैदमा राखिँदै आएको छ । सो कुरा विपक्षी जिल्ला प्रशासन कार्यालय, मकवानपुरबाट हामीलाई दिइएको च.नं. ७६९ र ७७० मिति २०६५।६।८ गतेको कैद म्याद ठेकिएको पत्रबाटै प्रष्ट देखिएको छ । 
फैसलाले तोकेको, दाखिल गर्न मिल्ने जरीवाना वा सरकारी विगो दाखिल नगरेमा मुलुकी ऐन, दण्ड सजायको महलका ५३ र ऐ. ५३क नं .बमोजिम गरी दिनको रु.२५।– का दरले कट्टा हुने हिसाब गरी कैदमा बस्नु पर्ने भन्ने कानूनी व्यवस्था छ । प्रस्तुत मुद्दामा जरीवानाबापतको कैद सजाय पहिल्यै पूरा भुक्तान भइसकेको व्यहोरा कैदी पूर्जीले नै बोलिसकेको छ । अर्कोतर्फ नेपाल बु्रअरिज प्रा.लि. सरकारी निकाय नभई एउटा निजी क्षेत्रको औद्योगिक एकाई भएकोले सो प्रा.लि. लाई भर्नु पर्ने विगोको हकमा त्यो सरकारी विगोसरह नहुने भएको हुँदा त्यसमा मुलुकी ऐन दण्ड सजायको २३क, २५ र ३३ नं. समेत पनि आकर्षित हुने कुरै भएन । त्यसप्रकार गैरसरकारी विगोको हकमा फैसलाले तिर्नुपर्ने ठहरेको विगो तर्फ मु.ऐ. द.स. को ४२ नं. आकर्षित हुनेमा सो कानूनले निर्दिष्ट गरेको कार्यविधिगत प्रक्रियामा प्रवेशै नगरी जरीवाना वा सरकारी विगो अङ्कमा जस्तो गरी गैरसरकारी विगोको हकमा कैदमा राख्ने विपक्षीको कार्य सरासर गैरकानूनी, अमानवीय र अन्यापूर्ण छ । 
मुलुकी ऐन, दण्ड सजायको २३क. २५, ३३, ३८, ४२, ५३ र ५३क नं. अनुसारको गम्भीर त्रुटि गरी हामी निवेदकद्वयलाई गैरसरकारी विगोबापत कैदमा राख्ने गरी विपक्षी जिल्ला प्रशासन कार्यालय, मकवानपुरद्वारा दिईएको क्रमशः च.नं. ७६९ र ७७० मिति २०६५।६।८ गतेको गैरकानूनी कैदी पूर्जीले नेपालको अन्तरिम संविधान, २०६३ को भाग ३ अन्तर्गत धारा १२ धारा १३ को उपधारा (१) र (२) तथा धारा २४ को उपधारा (३), (८) (९) समेतद्वारा प्रदत्त निवेदकको वैयक्तिक स्वतन्त्रता लगायतका मौलिक हकहरूमा गम्भीर आघात पुर्‍याई हामीलाई अनाहकमा विपक्षी कारागार कार्यालयमा गैरकानूनी थुनामा राखिँदै आएकोले आपूmलाई गैरकानूनी थुनाबाट मुक्त गराउन अन्य कुनै तत्काल प्रभावकारी वैकल्पिक कानूनी उपचारको मार्ग प्राप्त नभएकोले बाध्य भै संविधानको धारा ३२ तथा धारा १०७(२) अन्तर्गत सम्मानित सर्वोच्च अदालतको असाधारण अधिकारक्षेत्र अन्तर्गत पूर्ण न्यायको गुहार माग्न आएका छौं । 
 अतः उक्त केही सार्वजनिक अपराध मुद्दामा विपक्षी जिल्ला प्रशासन कार्यालय, मकवानपुरबाट भएको फैसला र मिति २०६५।६।८ गते दिइएको कैदी पूर्जी समेत गैरकानूनी भई त्यस्तो गैरकानूनी पत्रको भरमा विपक्षी कारागार कार्यालयमा थुनामा राखिएको कार्य पनि स्वतः गैरकानूनी भई यस अवैध थुनाको कारणबाट हाम्रो संविधानप्रदत्त मौलिक हक हनन् भएकोले कारणबाट वैधानिक प्रचलनका खातिर नेपालको अन्तरिम संविधानको धारा ३२ एवं ऐ. धारा १०७ को उपधारा (२) अन्तर्गत विपक्षी प्रत्यर्थीहरूको नाममा बन्दीप्रत्यक्षीकरणको आदेश, पूर्जी समेत जारी गरी हामी निवेदकलाई यथाशीघ्र गैरकानूनी थुनाबाट मुक्त गरी पूर्ण रुपमा न्याय गरी उचित उपचार दिलाई पाऊँ भन्ने रिट निवेदनको व्यहोरा ।
यसमा के कसो भएको हो ? थुनामा राख्न नपर्ने कारण भए बाटाको म्याद बाहेक ३ दिनभित्र लिखित जवाफ पेश गर्नु भनी विपक्षीलाई सूचना दिनु भन्ने आदेश ।
केही सार्वजनिक अपराध मुद्दामा कानूनबमोजिम मुद्दा हेर्ने अख्तियार प्राप्त निकाय जिल्ला प्रशासन कार्यालय, मकवानपुरबाट मिति २०६५।६।८ गते दिइएको पत्रादेशानुसार निज रिट निवेदकद्वयलाई कारागार ऐन, २०१९ को दफा ४  (१) तथा कारागार नियमावली २०२० को नियम ४(१)(ख) अनुसार यस कारागार कार्यालय, वीरगञ्जमा कैदमा राखिएकोसम्म हुँदा रिट निवेदकलाई यस कारागार कार्यालयबाट गैरकानूनी थुनामा राखिएको भन्ने निवेदन जिकीर झूठा तथा आधारहीन भएकोले रिट निवेदन खारेज गरी मुद्दाबाट फुर्सद दिलाई पाऊँ भन्ने कारागार कार्यालय, वीरगञ्जको लिखित जवाफ । 
युनाइटेड ब्रुअरी नेपाल प्रा.लि. को पत्र जाहेरीले वादी नेपाल सरकार प्रतिवादी रिट निवेदकहरू समेत भएको केही सार्वजनिक अपराध मुद्दा अभियोग पत्रसहित मिति २०६४।८।२८ गते यस कार्यालयमा दायर भएकोमा रिट निवेदकहरूलाई मिति २०६४।९।२ गते बयान कागज गराउँदा मिति २०६४।८।४ गते बेलुका हेटौंडा नगरपालिका वडा नं. ८ स्थित हेटौंडा औद्योगिकक्षेत्रभित्र रहेको युनाईटेड ब्रुअरी नेपाल प्रा.लि. को गोदाम भित्र प्रवेश गरी वियरको कार्टुनहरू फुटाई वियर खाई क्षति पुर्‍याएका हौं र फेक्ट्रीका कर्मचारीहरू समेतलाई गाली गलौज हातपात गरेका हौं भन्ने समेत व्यहोरा उल्लेख गरी कसूर अपराधमा साविती भएको र अभियोग पत्र माग दाबीमा युनाइटेड ब्रुअरी नेपाल प्रा.लि. को क्षति भएको बिगो रु.९८,०००।– मूल्य बराबरको धनमाल प्रतिवादीहरूबाट दिलाई भराई पाउन भन्ने समेत व्यहोरा उल्लेख भएको र रिट निवेदकहरूले यस वारदात पूर्व पनि पटक पटक वारदात घटाई कसूर अपराध गर्ने गरेकोले सोही व्यहोरालाई पनि दृष्टिगत गरी उक्त मुद्दा मिति २०६५।३।१० मा फैसला हुँदा क्षति भएको विगो र ९८,०००।– प्रतिवादीहरू लक्ष्मण लामिछाने, बिनोद तिवारी र संजय गुरुङबाट दामासाहीले दिलाउने भराउने भन्ने भएकोले प्रतिवादीहरू तीनै जनाले क्षति भएको विगो तिर्न बुझाउन सक्दैनौं भनी कागज गरी दिएको हुँदा विगोबापत रिट निवेदकहरू समेतलाई कैद ठेकी कैदमा राखिएको हो । अभियोगपत्र माग दावी एवं केही सार्वजनिक अपराध र सजाय ऐन, २०२७ को दफा ६(१) मा पीडित पक्षलाई कसूरदारबाट बिगो बमोजिम क्षतिपूर्ति भराई दिन सक्नेछ भन्ने उल्लेख भए बमोजिम विगो भराउने गरी फैसला भएको हुँदा रिट निवेदकहरूले कानूनबमोजिम क्षति भएको विगो दिनु नपरोस् भन्ने मनसायले दिएको रिट निवेदन खारेज गरिपाऊँ भन्ने जिल्ला प्रशासन कार्यालय मकवानपुरको लिखित जवाफ । 
नियमबमोजिम पेसी सूचीमा चढी पेश हुन आएको प्रस्तुत मुद्दामा निवेदन सहितको मिसिल अध्ययन गरियो । रिट निवेदकतर्फबाट उपस्थित वैतनिक अधिवक्ता श्री राजन अधिकारीले केही सार्वजनिक अपराध मुद्दामा निवेदकहरूलाई लागेको जरीवानाको रकम कैदमा वसी भुक्तान भैसकेको अवस्थामा दुनियाको विगोबापत विगो भराउने दरखास्त नपर्दै कैदमा राख्ने गरेको विपक्षी जिल्ला प्रशासन कार्यालयको कार्य गैरकानूनी हुँदा वन्दी प्रत्यक्षीकरणको आदेश जारी गरी निवेदकरुलाई थुनाबाट मुक्त गरिपाऊँ भन्ने बहस गर्नुभयो । प्रस्तुत मुद्दामा निवेदकहरूको मागबमोजिम वन्दी प्रत्यक्षीकरणको आदेश जारी हुनुपर्ने हो होइन भन्ने विषयका सम्बन्धमा निर्णय दिनुपर्ने देखियो । 
२. अब निर्णयतर्फ विचार गर्दा, रिट निवेदकहरू लक्ष्मण लामीछाने र विनोद तिवारीको साथै संजय गुरुङले युनाइटेड ब्रुअरी प्रा.लि. को गोदाममा प्रवेश गरी कर्मचारीहरूलाई गाली गलौज एवं हातपात गरी वियरको कार्टुन फोडी, बोत्तलहरू फुटाई रु.९८,०००।– मूल्य बरावरको धनमाल क्षति पुर्‍याएको भनी केही सार्वजनिक अपराध र सजाय ऐन, २०२७ को दफा २ को (ख), (ङ), (ज) को कसूरमा ऐ. ऐनको ६(१) बमोजिम सजाय गरी क्षति भएको विगो रु.९८,०००।– प्रतिवादीबाट जाहेरवाला प्रा.लि. लाई दिलाई भराई पाउन अभियोग मागदावी लिई मुद्दा दायर गरिएकोमा जिल्ला प्रशासन कार्यालय मकवानपुरले प्रतिवादीहरूले अभियोग दावीबमोजिम कसूर गरेको ठहर गरी प्रतिवादीहरूलाई जनही रु.५,४००।– जरीवाना गर्ने साथै क्षति भएको विगो रु.९८,०००।– सबै प्रतिवादीहरूबाट दामासाहीले रु.३२,६६६।६६ जाहेरवाला प्रा.लि. लाई दिलाई भराई पाउने ठहर्‍याई मिति २०६५।३।१० गते निर्णय भएको देखिन्छ । केही सार्वजनिक अपराध मुद्दाको फैसलामा प्रतिवादी रिट निवेदकहरूसमेत २०६४।८।५ देखि २०६५।३।९ सम्म गरी जम्मा २१६ दिन थुनामा वसी सकेकाले सोही थुनामा बसेको दिन मिलान गर्दा जरीवाना असूल गर्न नपर्ने र प्रतिवादीहरूले बुझाउन पर्ने विगोको हकमा बुझाउन सक्ने नसक्नेमा सोधनी गरी बुझाउन सक्ने भए लिइ आजै थुनामुक्त गरिदिने र बुझाउन नसक्ने भएमा आजकै मितिदेखि लागू हुने गरी मुलुकी ऐन दण्ड सजायको महलको ४० नं. बमोजिम ३ वर्ष, ७ महिना, १६ दिन कैद ठेक्नु पर्नेमा चानचुन दिन १६ दिन मिनाहा गर्दा ३ वर्ष ७ महिना जनही कैदमा राख्नु भनी कारागार शाखामा लेखी पठाउनु भनी उक्त मितिको फैसलाको तपसील खण्डमा विपक्षी जिल्ला प्रशासन कार्यालयले उल्लेख गरी सोही मुताविकको प्रतिवादीहरूलाई कैदपूर्जी दिई थुनामा राख्न पठाएकोमा सो गैरकानूनी भयो भनी लक्ष्मण लामिछाने र विनोद तिवारीले प्रस्तुत रिट निवेदन लिई आएको देखियो । 
३. निवेदक प्रतिवादीहरूलाई विपक्षी जिल्ला प्रशासन कार्यालयबाट भएको सजायका सम्बन्धमा निजहरूको पुनरावेदन परेको वा माथिल्लो निकायबाट बदर भएको भन्ने जिकीर पनि नरहनुका साथै लागेको जरीवाना कैदमा वसी, भुक्तान गरिसकेको भन्ने जिल्ला प्रशासन कार्यालयको फैसलाले बोलिसकेकोले जरीवानाको सजायतर्फ केही विवेचना गर्न परेन । विगोबापत समेत थुनामा राख्ने विपक्षी जिल्ला प्रशासन कार्यालयको कार्य कानूनबमोजिम भए नभएको सम्बन्धमा प्रस्तुत मुद्दामा निर्णय दिनुपर्ने देखियो । 
४. रिट निवेदकहरूबाट भराउनुपर्ने विगो सरकारी विगो नभै सार्वजनिक अपराध मुद्दामा युनाईटेड ब्रुअरी नेपाल प्रा.लि.लाई भराउनुपर्ने दुनियाको विगोबापतको रकम भएको विवाद रहेको छैन । दुनियाको विगोबापतको रकम भराउने सम्बन्धमा भएको कानूनी व्यवस्था हेर्दा मुलुकी ऐन दण्ड सजायको महलको ४२ नं. यस्तो रहेको छ — विगो भरिपाउने सो भरिपाउनेको दरखास्त नपरी भरी भराउ गर्नु हुँदैन । विगो भरिपाउने गरी आखिरी फैसला भएको मितिले ३ वर्षभित्र दरखास्त दिनुपर्छ । प्रस्तुत मुद्दाका सन्दर्भमा हेर्दा विगो भराई पाउने युनाइटेड ब्रुअरी नेपालले जिल्ला प्रशासन कार्यालयको फैसलाबमोजिम फैसला कार्यान्वयनको सिलसिलामा दरखास्त समेत नदिई फैसला कार्यान्वयनको प्रक्रियामा सम्बन्धित पक्ष प्रवेश नगरेको अवस्थामा मुद्दाको निर्णय गर्ने विपक्षी जिल्ला प्रशासन कार्यालय मकवानपुरले तपसील खण्डमा उल्लेख गरी रिट निवेदकलाई विगो बुझाउन नसकेको भनी सो बापत कैदपूर्जी दिई फैसलाको कार्यान्वयन स्वयं गरी निवेदकलाई कैदमा पठाएको देखिँदा विपक्षीको कामकारवाहीमा प्रथमदृष्टि (Prima facie) मा गम्भीर कानूनी त्रुटि रहेको देखिन आउँछ । 
५. जिल्ला प्रशासन कार्यालय अर्धन्यायिक निकाय भएपनि यसले कुनै मुद्दाको निर्णय गर्दाका बखत न्यायिक मनको प्रयोग गरी न्याय कानूनका आधारभूत सिद्धान्तहरूको पालन गर्नै पर्दछ । सो विषयका यस अदालतबाट विभिन्न समयहरूमा सिद्धान्त प्रतिपादन समेत भएका छन् । नेपाल सरकारको तर्फबाट प्रमुख प्रशासनिक एवं अर्धन्यायिक निकायको समेत प्रमुखको कार्य गर्ने जिम्मेवारी लिएका प्रमुख जिल्ला अधिकारीले मुद्दामा निर्णय गर्दा कानूनमा भएको व्यवस्थाको सामान्य हेक्का समेत नराखी गलत तवरले कानूनको प्रयोग गरी विगोमा भरिभराउन सम्बन्धित पक्षको दरखास्त नपर्दाको अवस्थामा व्यक्तिको कानूनबमोजिम वाहेक थुनामा बस्न नपर्ने संविधान प्रदत्त हक कुण्ठित गर्ने गरी भएको आदेश गैरकानूनी पनि हो । आफ्नो हकमा बढी चनाखो हुन नसकेका निवेदकहरू यसै पनि अनावश्यक थुनामा बसी धेरैपछि निवेदन गर्न यस अदालतमा आएको देखिन्छ । एउटा जिम्मेवार निकाय जिल्ला प्रशासन कार्यालय प्रमुखबाट भएको सोच्नसम्म पनि नसकिने गैरकानूनी आदेशबाट निवेदकहरूमा पर्न गएको मानसिक पीडा तथा स्वतन्त्रपूर्वक बाँच्न पाउने हकमा पुग्न गएको क्षति आफैमा गम्भीर छ । निवेदकहरूसँगै सोही अभियोगमा गैरकानूनी आदेशबाट थुनामा रहेका अर्का व्यक्ति संजय गुरुङ, जो अदालत निवेदन लिएर आउन सकेको पनि देखिँदैन गैरकानूनी रुपमा नै थुनामा रहेको अवस्था मिसिलबाट देखिएको छ । 
६. तसर्थ रिट निवेदकहरू लक्ष्मण लामीछाने र विनोद तिवारीका साथै निवेदन नगर्ने सञ्जय गुरुङ समेतलाई विगो बापत भनी थुनामा राख्ने भनी गरेको जिल्ला प्रशासन कार्यालय मकवानपुर हेटौंडाको मिति २०६५।०३।१० को फैसलाको तपसील खण्डमा उल्लेख भएबमोजिम भनी मिति २०६५।६।८ को थुनुवा पूर्जीसमेतका कामकारवाही गैरकानूनी र त्रुटिपूर्ण भई कायम रहन नसक्ने हुँदा उत्प्रेषणको आदेशद्वारा बदर गरिदिएको छ । गैरकानूनी रुपमा थुनामा रहेका रिट निवेदकहरू लक्ष्मण लामिछाने, विनोद तिवारी र रिट निवेदन नगर्ने सञ्जय गुरुङलाई अन्य मुद्दाबाट थुनामा राख्न नपर्ने भए प्रस्तुत मुद्दाको थुनाबाट आजै छाडी दिनू भनी विपक्षी जिल्ला प्रशासन कार्यालय मकवानपुर समेतका नाउँमा बन्दीप्रत्यक्षीकरणको आदेश जारी हुने ठहर्छ । यो आदेशको प्रतिलिपि विपक्षीहरूको जानकारी निमित्त महान्यायाधिवक्ताको कार्यालयमा पठाई मुद्दाको दायरीको लगत कट्टा गरी मिसिल नियमानुसार बुझाईदिनू । 
 
उक्त रायमा म सहमत छु । 
 
न्या.कृष्णप्रसाद उपाध्याय                
 
इति संवत् २०६७ साल असार ३२ गते रोज ६ शुभम् 
 
इजलास अधिकृत : गायत्रीप्रसाद रेग्मी 
 
  