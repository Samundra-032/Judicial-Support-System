

निर्णय नं. ३४१५ ने.का.प. २०४५      अङ्क ४
 
 
संयुक्त इजलास
सम्माननीय प्रधान न्यायाधीश श्री धनेन्द्रबहादुर सिंह
माननीय न्यायाधीश श्री पृथ्वीबहादुर सिंह
सम्वत् २०४४ सालको रि.नं. २१३७
आदेश भएको मिति : २०४५।२।१७।२ मा
 
रिट निवेदक : झापा जिल्ला धाइजन गाउँपञ्चायत वडा नं. ३ बस्ने छम मेचे
विरुद्ध
विपक्षी : श्री जयनारायण मण्डल भू.सु.अ., भूमिसुधार कार्यालय, झापासमेत
 
विषय : उत्प्रेषणको आदेश जारी गरिपाउँ
 
(१)                 वादी दावी भन्दा बाहिर गई गरेको निर्णय त्रुटिपूर्ण देखिने । 
(प्रकरण नं.  १०)
 
रिट निवेदकतर्फबाट : विद्वान अधिवक्ता श्री सिंधुनाथ प्याकुरेल
प्रत्यार्थीतर्फबाट : विद्वान का.मु.सह–न्यायाधिवक्ता श्री कृष्णराम श्रेष्ठ विद्वान अधिवक्ता श्री हरिहर दाहाल
 
आदेश
प्र.न्या.धनेन्द्रबहादुर सिंह :  नेपालको संविधानको धारा ७१ अन्तर्गत दर्ता भई निर्णयार्थ पेश हुनआएको प्रस्तुत मुद्दाको संक्षिप्त व्यहोरा यसप्रकार छ ।
२.     जिल्ला झापा धाइजन गा.पं. वडा नं. ३ कि.नं.३८ को जग्गा विगहा ३–५–० को जग्गाधनी विपक्षी नसुह प्रसाई र म मोहियानी हकको प्रमापण–पत्र प्राप्तवाला मोही हुँ । उक्त जग्गाको २०४२ सालको कूत प्रति विगहा १५ मनका दरले हुने धान मन ४८ शेर ३० दिए धानै नदिए त्यसको प्रति मन बजार भाउ रु.१०५।– ले हुने रु.५,११८।७५ दिलाई भराई जग्गाको मोहियानी हकबाट निष्काशन समेत गरिपाउँ भनी विपक्षीले दिनुभएको उजूरी निवेदन उपर म घरमा उपस्थित नभएको हुँदा छोरा कालु मेचेले मेरो तर्फबाट २०४२ सालको कूत विपक्षी कार्यालयमा मिति २०४२।११।१५ मा नगदी रु.४,५७१।७५ जग्गाधनीको ठेक्का बापत धरौटी राखेको हुँदा वादी दावी बमोजिम जग्गाको मोहियानी हकबाट निष्काशन हुनु नपर्ने भनी प्रतिवाद गरेका थिए । विपक्षी भूमिसुधार कार्यालयले छमेचे जीवित छउन्जेल कालु मेचेको मोहियानी जग्गामा हक नपुग्ने अ.बं. ६५ नं. र ८२ नं. अनुसार कालु मेचेले राखेको धरौटी र प्रतिउत्तरलाई कानूनी मान्यता दिन नमिल्ने प्रतिवादी स्वयं वा वारिश अख्तियारनामा दिई हाजिर हुन नआई म्याद गुजारी चित्त बुझाई बसेको र पेश गरेको सरजमीनबाट २०४१ साल देखि नै जग्गा जोत्न छोडी मोही परिवार सहित विदेशतर्फ हिंडी सकेको भन्ने देखिन आएकोले कूत भराउनु नपर्ने र भूमिसम्बन्धी ऐन, २०२१ को दफा २६(ख) बमोजिम आफ्नो दायित्व पूरा नगरी विदेशतर्फ हिंडीसकेको मोही हक मेचेको मोही लगत कट्टा हुने ठहर्छ भन्ने निर्णय मिति २०४३।३।७।५ मा गर्‍यो ।
३.     भूमिसम्बन्धी ऐन, २०२१ को दफा २(ख) र खण्ड (ग)(२) बमोजिम मेरो छोरा कालु मेचेलाई परिवारको हैसियतले मेरो मोहियानी हकको जग्गा जोत्न पाउने पूरा अधिकार प्रत्याभूत गरेको स्पष्ट छ । जग्गाधनीको नियत कपट पूर्ण रहेको हुँदा २०४२ सालको कूतको हुन आउने रकम रु.४,५७१।– र २५।– विपक्षी कार्यालयमा म्यादभित्रै मिति २०४३।११।९ मा निवेदन साथ धरौटी राखी मिति २०४२।११।१२ मा रसीद प्राप्त गरेको विपक्षी कार्यालयमा मौजूद हुँदा हुँदै मलाई मोहियानी हकबाट निष्काशन गर्नुबाट भूमिसुधार अधिकारीको प्रद्दत्त भावना उदाङ्ग भएको छ । जोताहा अस्थायी निस्सामा उक्त जग्गाको कि.नं.०३८ लेखिएको छ भने मोहियानी हकको प्रमाण–पत्रमा भने १३८ लेखिन गएको हुँदा सोही बमोजिम छोरा कालु मेचेले कूत धरौटी राखेको हो । सम्पूर्ण सबूद प्रमाणबाट धरौटी राखेको कूत विपक्षी नसुहु प्रसाईको कि.नं.०३८ जग्गाको नै हो भन्ने निर्विवाद पुष्टि भएको छ । विपक्षी भूमिसुधार कार्यालयले पनि यो वास्तविकतालाई आत्मसात गरी यस बारे कुनै प्रतिकूल टिप्पणी गरेको छैन । यस स्थितिमा धरौटी राखिएको कूत विपक्षी भूमिसुधार कार्यालयले विपक्षी नसुहु प्रसाईले दिएको उजूरी खारेज गर्नु पर्नेमा उल्टा मेरो मोहियानी हकै समाप्त गरिएको छ । म देश छोडेर विदेश लागेको छैन । यस्तोमा सरजमीनको भनाई प्रासांगीक एवं प्रमाणिक हुन सक्दैन । विपक्षीको कूत कहिल्यै पनि बाँकी राखेको छैन । अतः उल्लिखित जग्गाको मोहियानी हकबाट वञ्चित गर्ने गरी भूमिसुधार कार्यालयले मिति २०४३।७।५ मा गरेको गैरकानूनी फैसलाबाट निवेदक संविधानको धारा १०(१) ११(१) ११(२)(ङ) र १५ द्वारा प्रदत्त हक अधिकारबाट वञ्चित भएको छ । उत्प्रेषणको आदेश जारी गरी विपक्षी भूमिसुधार कार्यालयको मिति २०४३।७।५ को फैसला बदर गरी मेरो हकको संरक्षण गरी पाउँ भन्ने समेत रिट निवेदन जिकिर ।
४.     विपक्षीहरुबाट लिखितजवाफ मगाई आएपछि वा अवधि नाघेपछि पेश गर्नु भन्ने समेत यस अदालत एक न्यायाधीशको इजलासको मिति २०४३।१०।७।४ को आदेश ।
५.     विपक्षीले भूमिसुधार कार्यालय समक्ष न त स्वयं प्रतिउत्तर पेश गर्नु भयो न त आफूले छोरा कालु मेचेलाई वारिशनामा दिई निज कालु मेचेले प्रतिउत्तर दायर गर्नु भयो । कालु मेचेले पेश गर्नु भएको गैरकानूनी एवं शून्य प्रकृतिको कथित प्रतिउत्तरको आडमा विपक्षीले जिकिर गर्न पाउने अधिकार र हकदैया नै छैन । विपक्षीले भूमिसुधार कार्यालय समक्ष प्रतिउत्तर नै पेश नगरेको स्थितिमा अ.बं. २०८ नं.को मनसाय अनुरुप रिट निवेदन दिन पाउने होइन । छम मेचेको जीवनकालमा नै मैले निजको छोरा कालु मेचेलाई मोही स्वीकार गर्दा र निजको कथित धरौटलाई मान्यता दिंदा भूमिसम्बन्धी ऐन, २०२१ को बिपरीत हुन्छ । किनकी धरौट राख्दा भूमिसम्बन्धी ऐन, २०२१ को दफा २६(२) मा स्पष्ट शब्दमा मोहीले धरौट राख्नु पर्ने कार्यविधि वर्णित छ । विपक्षीले जग्गा कमाई धरौट समेत नराखेको हुँदा कालु मेचेले राखेको धरौटलाई मैले बुझ्नु पर्ने बाध्यता नभएको र निज कालु मेचेलाई मैले मोही माग्नु पर्ने बाध्यता समेत नहुँदा विपक्षीको रिट निवेदन कानून अर्थपूर्ण  छैन । अतः रिट निवेदन खारेज गरी पाउँ भन्ने समेत नसुहु प्रसाईको लिखितजवाफ ।
६.     वारिश अख्तियारनामा बेगर छोरा कालु मेचेले धरौटी राखेको र प्रतिउत्तर दिएको कानूनी मान्यता नपाउने प्रष्ट भएको, मोही आफ्नो दायित्व पूरा नगरी विदेशतर्फ हिंडिसकेको हुँदा मोहियानी हक सुरक्षित रहन  सक्ने अवस्था नदेखिएकोले मोहीको लगत कट्टा हुने ठहरी मिति २०४३।८।५ मा फैसला भएको । कानूनका परिधिमा रही भए गरेका उक्त फैसलाबाट निवेदकको संवैधानिक हक हनन् नभएकोले रिट निवेदन खारेज गरिदिन हुन सम्मानीत अदालत समक्ष अनुरोध गर्दछु भन्ने समेत भूमिसुधार कार्यालय, झापाको लिखितजवाफ ।
७.     रिट निवेदकतर्फबाट रहनुभएका विद्वान अधिवक्ता श्री सिन्दुनाथ प्याकुरेलले कूत भराई मोही निष्काशन गरिपाउँ भन्ने उजूर परेकोमा कूत धरौट राखेको भन्ने प्रतिवाद परेकोमा त्यसतर्फ कुनै निर्णय नगरी भूमिसम्बन्धी ऐनको दफा २६ को खण्ड (ग) बमोजिम विदेश हिंडिसकेका मोहीको लगत कट्टा हुने भनी भूमिसुधार कार्यालयले वादी दावी भन्दा बाहिर गई निर्णय गरेकोले बदर हुनु पर्दछ भन्ने बहस गर्नुभयो । प्रत्यर्थी कार्यालयतर्फबाट बहस गर्न उपस्थित हुनुभएका विद्वान का.मु. सह–न्यायाधिवक्ता श्री कृष्णराम श्रेष्ठले रिट निवेदकले प्रतिवाद गर्न सकेको छैन । सरजमीनबाट रिट निवेदक विदेश गएको भन्ने देखिएको कारणबाट मोही लगत कट्टा गरेको निर्णयमा कुनै त्रुटी छैन भन्ने र प्रत्यर्थी नसुहु प्रसाईतर्फबाट रहनुभएका विद्वान अधिवक्ता श्री हरिहर दाहालले रिट निवेदकले प्रतिउत्तर नै नफिराई बसेकोबाट रिटमा जिकिर गर्ने हकदैया नै छैन । अ.बं. २०८ नं. ले समेत रिट दिन पाइन्न । कूत पनि रिट निवेदक स्वयंले धरौट राख्न सकेको छैन । निजको छोराले राखेको धरौटीलाई कानूनी मान्यता हुन सक्दैन । सरजमीन समेतको आधारबाट भूमिसुधार कार्यालयको निर्णय कानून अनुरुप हुँदा रिट निवेदन खारेज हुनु पर्दछ भन्ने समेत बहस गर्नुभयो ।
८.     प्रस्तुत रिट निवेदनमा निवेदकका माग अनुसारको आदेश जारी हुनु पर्ने हो होइन ? सो कुराको निर्णय दिनु पर्ने हुनआएको छ ।
९.     यसमा निर्णयतर्फ हेर्दा मोहीबाट निष्काशन गरी कूत वादीलाई भराई पाउँ भनि भूमिसम्बन्धी ऐन, २०२१ को दफा २९(१) अन्तर्गत उजूर परेकोमा प्रत्यर्थी भूमिसुधार कार्यालय, झापाले सरजमीन र सिफारिशबाट मोही विदेशतर्फ हिंडिसकेको देखिन आएकोले कूत मोहीबाट भराउन नपर्ने र भूमिसम्बन्धी ऐनको दफा २६ को खण्ड (ग) बमोजिम आफ्नु दायित्व पुरा नगरी विदेशतर्फ हिंडिसकेका मोही छम मेचेको मोही लगत कट्टा हुने भनी प्रत्यर्थी भूमिसुधार कार्यालय झापाले मिति २०४३।७।५ मा निर्णय गरेको देखिन्छ ।
१०.    कूत भराई मोही निष्काशन गरिपाउँ भनी भूमिसम्बन्धी ऐन, २०२१ को दफा २९(१) अन्तर्गत उजूर परेपछि कूत भरी पाउने हो होइन ? मोही निष्काशन हुने हो होइन ? सो कुराको निर्णय गर्नुपर्ने हुन्छ प्रत्यर्थी भूमिसुधार कार्यालय, झापाले निर्णय गर्दा मोही विदेशतर्फ हिंडिसकेको देखिएकोले कूत मोहीबाट भराउन नपर्ने र भूमिसम्बन्धी ऐनको दफा २६ को खण्ड (ग) बमोजिम आफ्नु दायित्व पूरा नगरी विदेशतर्फ हिंडिसकेका मोहीको लगत कट्टा हुने भनी ठहर गरेको पाइन्छ तर वादी दावी बमोजिम कूत भरी पाउने हो होइन ? मोही निष्काशन नहुने हो होइन ? सो कुराको निर्णय गरेको देखिँदैन । तसर्थ प्रत्यर्थी भूमिसुधार कार्यालय, झापाले वादी दावी भन्दा बाहिर गई वेगल कुरामा मोही लगत कट्टा हुने भनी गरेको मिति २०४३।७।५ को निर्णय त्रुटिपूर्ण देखिन आयो ।
११.    अतः उपर्युक्त उल्लेख भए अनुसार प्रत्यर्थी भूमिसुधार कार्यालय, झापाले गरेको मिति २०४३।७।५ को त्रुटिपूर्ण निर्णय उत्प्रेषणको आदेशद्वारा बदर हुने ठहर्छ । कानून बमोजिम निर्णय गर्नु भनी प्रत्यर्थी कार्यालयका नाममा परमादेशको आदेश जारी गरिएको छ । यो आदेशको प्रतिलिपि प्रत्यर्थी कार्यालयमा पठाउन एकप्रति प्रतिलिपि महान्यायाधिवक्ताको कार्यालयमा पठाई फाइल नियमबमोजिम गरी बुझाइदिनु ।
 
उक्त रायमा म सहमत छु । 
न्या.पृथ्वीबहादुर सिंह
 
इति सम्वत् २०४५ साल ज्येष्ठ १७ गते रोज २ शुभम् ।
  