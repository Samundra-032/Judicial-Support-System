



निर्णय नं. १९८६ ने.का.प. २०४१             अङ्क ५
फुल बेञ्च
इजलाश
सम्माननीय प्रधान न्यायाधीश श्री नयनबहादुर खत्री
माननीय न्यायाधीश श्री पृथ्वीबहादुर सिंह
माननीय न्यायाधीश श्री जोगेन्द्रप्रसाद श्रीवास्तव
सम्वत् २०४१ सालको रि.फु.नं. ५५
विषय : बन्दीप्रत्यक्षीकरणको आदेश जारी गरिपाउँ
निवेदक : जिल्ला कार्यालय ललितपुरको पत्रले श्री ५ को सरकार
विरूद्ध
विपक्षी    : ललितपुर न.पं. वा.नं. ३ झम्सिखेल बस्ने एलिजाबेथ तामाङ
आदेश भएको मिति : २०४१।५।८।६ मा
§  नेपाल नागरिकता ऐन, २०२० को दफा १५ अन्तर्गतको विवादको निरोपण निमित्त न्यायप्रशासन सुधार ऐन, २०३१ को दफा ९ आकर्षित हुने नै देखिने । 
(प्रकरण नं. १३)
निवेदक तर्फबाट : विद्वान सरकारी अधिवक्ता श्री भैरवप्रसाद लम्साल 
विपक्षी तर्फबाट : विद्वान अधिवक्ता श्री हरिशंकर निरौला
उल्लेखित मुद्दा : x
आदेश
          प्र.न्या. नयनबहादुर खत्री : सर्वोच्च अदालत डिभिजन बेञ्चको निर्णय उपर श्री ५ को सरकारको तर्फबाट महान्यायाधिवक्ताको श्री ५ महाराजाधिराजका जुनाफमा बिन्तिपत्र पर्दा यसमा त्यस अदालतको डिभिजन बेञ्चबाट आदेश भएको बिन्तिपत्रमा लेखिएको बन्दीप्रत्यक्षीकरण मुद्दाको मिसिल झिकी फुल बेञ्चबाट दोहर्‍याई हेरी तीन महीनाभित्र कानूनबमोजिम निर्णय गर्नु भन्ने समेत श्री ५ महाराजाधिराजका विशेष जाहेरी विभाग मार्फत बक्स भई आएको हुकुम प्रमांगी बमोजिम पेश हुनआएको प्रस्तुत रिट निवेदनको संक्षिप्त विवरण निम्न बमोजिम छ ।
          २.   अभियुक्त मेरी छोरी जन्मसिद्ध वंशजको नाताले नेपाली नागरिक हो । मिति ०४०।५।६ गते अपरान्ह २ बजेतिर स्थानीय प्रहरीले श्री प्रमुख जिल्ला अधिकारीज्यूको आदेशले पक्रन आएको भनी पक्राउ गरी जिल्ला कार्यालय ललितपुरमा उपस्थित गराई सिधै प्रहरी हिरासतमा उपल्लो दर्जाको दुःख यातना शारीरिक कष्ट दिई आफन्त नाता गोता कानून व्यवसायी समेत भेट्न नदिई अमानवीयपूर्ण ढंगले थुनामा राखिएको छ । मैले बुझेसम्म झुठ्ठा विवरण पेश गरी नागरिकता लियो भन्ने अभियोग लागी अनुसन्धानको कार्यवाही जिल्ला कार्यालय र जिल्ला प्रहरी कार्यालय, ललितपुर मिली गरेको रहेछ । हाल सुन्नमा आए अनुसार जिल्ला अदालत ललितपुरले आफ्नो क्षेत्राधिकारको हनन गरी प्रहरी हिरासतमा राख्ने म्याद थप दिएको छ ।
          ३.   नागरिकता सम्बन्धी कुनै अभियोग लागेमा नेपाल नागरिकता ऐन, २०२० अन्तर्गत उपयुक्त कानूनी कारवाई चलाउन सकिन्छ तर श्री ५ को सरकार वादी भई अभियुक्तलाई प्रहरी हिरासतमा राखेर स्थानीय जिल्ला अदालतको क्षेत्राधिकारमा होइन प्रत्यर्थीहरूको गैरकानूनी एवं अन्यायिक क्रियाले नेपालको संविधानको धारा १० र ११ द्वारा अभिनिश्चित मौलिक हकमा आघात पुगेकोले संविधानको धारा ७१ अन्तर्गत बन्दीप्रत्यक्षीकरणको आदेश जारी गरी मेरी छोरीलाई गैरकानूनी थुनाबाट मुक्त गरिपाउँ भन्ने समेत एलिजावेथ तामाङको हकमा निजकी आमा रिता दाहालले दिएको रिट निवेदन ।
          ४.   यसमा बाटाका म्यादबाहेक तीनदिनभित्र बन्दीलाई उपस्थित गरी लिखितजवाफ पठाउनु भनी विपक्षीलाई सूचना पठाई आएपछि वा अवधि नाघेपछि पेशगर्नु भन्नेसमेत सिंगलबेञ्चको आदेश ।
          ५.  एलिजावेथ तामाङ र सुजन मेण्डेज समेतले झुठ्ठा विवरण पेश गरी नेपाली नागरिकताको प्रमाणपत्र प्राप्त गरेको भन्ने एलिजावेथ तामाङको बयानबाट देखिएकोले कानूनबमोजिम कारवाई गरी मुद्दा दायर समेत जे जो गर्नुपर्छ गर्नु भन्ने श्री जिल्ला कार्यालय, ललितपुरको छुट्टाछुट्टै पत्र साथ ०४०।५।६ गते १८:०० बजे यस कार्यालयमा दाखिल हुनआएको हुनाले प्रस्तुत विषयको अपराध नेपाल नागरिकता ऐन, २०२० अन्तर्गत पर्ने देखिएको र यो ऐन अन्तर्गतको मुद्दा नेपाल राजपत्र भाग ३ श्री ५ को सरकार कानून तथा न्याय मन्त्रालयको मिति ०२६।२।६ को सूचना अनुसार सरकारी मुद्दा सम्बन्धी ऐन, २०१७ को अनुसूची १ मा समावेश भएको देखिएकोले निजहरूलाई हिरासतमा राखी मुद्दाको अनुसन्धान कारवाई गर्नुपर्ने हुँदा निजहरूलाई सोही दिन रीतपूर्वक थुनुवा पूर्जि दिई प्रहरी हिरासतमा राखी ७ र ८ गते बिदा परेकोले ०४०।५।९ गते म्याद थप भई हिरासतमा रहेको देखिन्छ । नेपाल नागरिकता ऐन, २०२० अन्तर्गतको मुद्दा मिति ०२६।२।६ को राजपत्र अनुसार अनुसूची १ मा समावेश भएको छँदाछँदै श्री ५ को सरकार वादी हुने होइन भनी झुठ्ठा व्यहोराको निवेदन दिएको देखिन्छ । यस कार्यालयलाई प्रदत्त अधिकार अनुसार कारवाई भइरहेको हुनाले रिट निवेदन खारेज गरिपाउँ भन्ने समेत जिल्ला प्रहरी कार्यालय, ललितपुरको लिखितजवाफ ।
          ६.   जि. प्र.का.ल.पु.बाट सुजन मेण्डिज र एलिजावेथ तामाङले झुठ्ठा विवरण पेश गरी नेपाली नागरिकता लिएको मुद्दामा प्रहरीलाई हिरासतमा राखी प्रहरी अनुसन्धान कार्य पूरा गरी मुद्दा पेश गर्नको लागि पहिला पटक दिन ७ म्याद थप पाउँ भनी जि. प्र.का.ल.पु.बाट यस अदालतमा आएको, नेपाल राजपत्र भाग ३–२०२६।२।६ को सूचना अनुसार नेपाल नागरिकता ऐन अन्तर्गत सजाय हुने मुद्दा सरकारी मुद्दा सम्बन्धी ऐन, २०१७ को अनुसूची १ मा समावेश गरी तोकिएको र नेपाल नागरिकता ऐन, २०२० को दफा १० अन्तर्गत अङ्गिकृत नागरिकको नागरिकता सम्बन्धी विवादमा श्री ५ को सरकारले निर्णय गर्न पनि सोही ऐनले तोकी बंशजको नाताले पाएको नागरिकताको विवादमा सो मुद्दा हेर्ने अड्डा सो ऐनले तोकेको नदेखिएकोले न्याय प्रशासन सुधार ऐन, २०३१ को दफा ९ ले यसै अदालतको कार्यक्षेत्रभित्र परेको भनी म्याद थप दिएको देखिँदा लिखितजवाफ पेश गरेको छु जो आदेश भन्ने समेत जिल्ला अदालत ललितपुरको लिखितजवाफ ।
          ७.  निवेदिकाको निवेदन पत्रमा उल्लेख भए अनुसार प्रचलित नेपाल कानून तथा संविधान विरूद्ध यस कार्यालयबाट थुनामा राखिएको छैन भने समेत जिल्ला कार्यालय, ललितपुरको लिखितजवाफ ।
          ८.   निर्णयार्थ डिभिजन बेञ्च समक्ष पेश हुँदा नेपाल नगारिकता ऐनको दफा १० को उपदफा ३(क) मा झुठ्ठा विवरण वा बयान दिई वंशजको नाताले नेपाली नागरिक हो भनी झुक्याई कसैले नेपाली नागरिकताको प्रमाणपत्र प्राप्त गरेको अदालतबाट ठहर भएमा त्यस्तो ठहरको आधारमा श्री ५ को सरकारले नेपाली नागरिकताको प्रमाणपत्र रद्द गर्न सक्ने व्यवस्था रहेको देखिन्न । वस्तुतः नेपाल नागरिकता ऐन, २०२० को दफा १५ अन्तर्गत अदालतले सजाय गर्ने र त्यस्तो सजाय भएपछि सोही ऐनको दफा १० को उपदफा ३(क) अन्तर्गत श्री ५ को सरकारले त्यस्तो प्रमाणपत्र रद्द गर्न सक्ने व्यवस्था रहेको उक्त ऐनको बनावटबाट देखिन्न । हुन पनि एकै विषयको अभियोगमा कुनै सजाय कुनै एउटा निकाय अदालतबाट र सोही अभियोगमा कुनै सजाय अर्को निकाय श्री ५ को सरकारबाट हुने कुरा मेल खाने होइन । उक्त ऐनको दफा १५ अन्तर्गत सजाय भएकोमा फलानो अदालतमा पुनरावेदन लाग्ने छ भनी उक्त ऐनमा लेखिएको छैन र सो तर्फ उक्त ऐन मौन नै रहेको पाइन्छ । उक्त ऐनको दफा १२ मा रहेको दोहर्‍याई हेर्ने व्यवस्था उक्त ऐनको दफा १० को हकमा सीमित रहेको देखिन्न । तत्सम्बन्धी कानूनी व्यवस्थाले जिल्ला अदालत ललितपुरलाई प्रस्तुत मुद्दा हेर्ने सुन्ने अधिकार नभई श्री ५ को सरकारलाई मुद्दा हेर्ने, सुन्ने, सजाय गर्ने समेतको अधिकार भएको देखिएकोले हिरासतमा राखी प्रहरी अनुसन्धान कार्य पूरा गर्नलाई म्याद थप दिने ललितपुर जिल्ला अदालतलाई अधिकार भएको देखिन्न । अतः अधिकार नभएको जिल्ला अदालत ललितपुरको आदेशले एलिजावेथ तामाङ थुनामा रहेको गैरकानूनी देखिँदा बन्दीप्रत्यक्षीकरणको आदेश जारी गरी एलिजावेथ तामाङलाई थुनाबाट छाडी दिने ठहर्छ भन्ने समेत डिभिजन बेञ्चको ०४०।५।२० को निर्णय । 
          ९.   नियमबमोजिम पेश हुनआएको प्रस्तुत रिट निवेदनमा निवेदक श्री ५ को सरकारतर्फबाट उपस्थित विद्वान सरकारी अधिवक्ता श्री भैरवप्रसाद लम्सालले नेपाल नागरिकता सम्बन्धी ऐन, २०२० को दफा १०(३क) ले नेपाली नागरिकताबाट वञ्चित गर्ने अधिकार सम्म श्री ५ को सरकारलाई छ सो ऐनको दफा १५ अन्तर्गत मुद्दा हेर्ने, सजाय गर्ने अधिकार श्री ५ को सरकारलाई तोकिएको छैन तसर्थ दफा १५ बमोजिमको स्थितिमा मुद्दा हेर्ने अधिकार न्यायप्रशासन सुधार ऐन, २०३१ को दफा ९ ले जिल्ला अदालतलाई हुन्छ । झुठ्ठा विवरण दिई नागरिकता लियो भन्ने मुद्दा हेर्ने अधिकार जिल्ला अदालतलाई नहुने भनी डिभिजन बेञ्चबाट भएको निर्णय मिलेको छैन भन्ने समेत बहस गर्नुभयो विपक्षी एलिजावेथ तामाङको तर्फबाट उपस्थित विद्वान अधिवक्ता श्री हरिशंकर निरौलाले नेपाल नागरिकता ऐन, २०२० को दफा १५ अन्तर्गतको मुद्दा हेर्ने अधिकार जिल्ला अदालतलाई छैन, न्यायप्रशासन सुधार ऐन, २०३१ को दफा ९ आकर्षित हुन सक्दैन भन्ने डिभिजन बेञ्चको इन्साफ कानून अनुरूप छ भन्ने समेत बहस गर्नुभयो ।
          १०.  आज निर्णय सुनाउने तारिख तोकिएको प्रस्तुत रिट निवेदनमा निर्णयतर्फ हेर्दा नेपाल नागरिकता ऐन, २०२० को दफा १५ बमोजिम सजाय गर्ने अधिकार श्री ५ को सरकार वा अदालत कसलाई छ भन्ने प्रश्नको नै मुख्य रूपमा निरोपण हुनु पर्ने देखिन्छ ।
          ११.  एलिजाबेथ तामाङ वंशजको नाताले नेपाली नागरिक हो भन्ने रिट निवेदनको प्रकरण एकमा उल्लेख भएको देखिन्छ एलिजाबेथ तामाङ उपर झुठ्ठा विवरण दिई नेपाली नागरिकता लियो भन्ने विषयमा अनुसन्धान कारवाई चली सोही सिलसिलामा सरकारी मुद्दा सम्बन्धी ऐन, २०१७ को दफा ७(४) बमोजिम जिल्ला अदालत, ललितपुरबाट पहिलो पटकको म्याद थप आदेश ०४०।५।९ मा भएको भन्ने विपक्षीहरूको लिखितजवाफ देखिन्छ । कसैले झुठ्ठा विवरण वा बयान दिई जन्म वा वंशजको नाताले नेपाली नागरिकताको प्रमाणपत्र प्राप्त गरेको कुरा थाहा हुन आएमा श्री ५ को सरकारले त्यस्तो प्रमाणपत्र रद्द गरी निजलाई नेपाली नागरिकताबाट हटाउन आदेश दिन सक्ने व्यवस्था नेपाल नगरिकता ऐन, २०२० को दफा १०(३क) मा भएको देखिन्छ । श्री ५ को सरकारले यसरी नागरिकताको प्रमाणपत्र रद्द गरी नागरिकताबाट हटाउन पाउने कुरामा दुवै पक्षका विद्वान अधिवक्ताहरूको सहमति रहेको पाइयो । 
          १२.  नेपाल नागरिकता ऐन, २०२० को दफा १५ मा झुठ्ठा विवरण वा बयान दिई नेपालको अङ्गिकृत नागरिकता वा जन्म वा वंशजको नाताले नागरिकता प्राप्त गर्ने गराउने व्यक्ति वा सो गर्ने गराउने उद्देश्यले जानाजानी झुठ्ठा विवरण वा बयान दिई सिफारिश गर्ने व्यक्ति वा सो गर्ने उद्देश्यले झुठ्ठा विवरण वा बयान दिई आवेदनपत्र दिने व्यक्तिलाई पाँच वर्षसम्म कैद वा दश हजार रुपैयाँसम्म जरिवाना वा दुवै सजाय हुनेछ भन्ने व्यवस्था भएको पाइन्छ । झुठ्ठा विवरण वा बयान दिई नागरिकता प्राप्त गर्ने व्यक्तिलाई गरिने उपर्युक्त किसिमको सजाय कुन निकायबाट हुने हो भन्ने प्रश्न यहाँ उपस्थित भएको छ । निवेदकतर्फका विद्वान सरकारी अधिवक्ता श्री भैरवप्रसाद लम्सालको भनाइमा त्यो निकाय अदालत हो र रिट निवेदकतर्फका विद्वान अधिवक्ता श्री हरिशंकर निरौलाको भनाइमा त्यो निकाय श्री ५ को सरकार हो । यो प्रश्नको निरोपणको लागि नेपाल नागरिकता ऐन, २०२० को दफा १० तर्फ पनि ध्यान दिनु पर्ने हुन्छ । उक्त दफामा नागरिकताबाट हटाउने विषयमा उपदफा १, २, ३(३क) मा त्यस्तो निकाय श्री ५ को सरकारलाई तोकिएको देखिन्छ । तर दफा १५ मा भने त्यस्तो सजाय गर्ने निकाय तोकिएको छैन । यदि त्यस्तो दण्ड सजाय श्री ५ को सरकारबाट हुने भएमा अन्य दफाहरूमा झै दफा १५ मा पनि ‘श्री ५ को सरकार’ भन्ने वाक्यांश रहने थियो । तर त्यस्तो वाक्यांश उक्त दफा १५ मा रहेको पाइँदैन । अर्को कुरा दफा १५ बमोजिम सजाय गर्ने अधिकार श्री ५ को सरकारलाई तोकिएको मान्ने हो भने पनि दण्ड सजाय गर्ने जस्तो अधिकारको प्रयोग न्यायिक तवरले हुनु पर्ने स्पष्ट छ त्यस्तै कुनै व्यक्तिले झुठ्ठा बयान वा विवरण दिई नागरिकता लियो भन्ने विषयको निरोपणको निमित्त निश्चित कार्यविधिको व्यवस्था भएको हुनु पर्ने हो तर त्यस्तो कार्यविधिको व्यवस्था भएको पाइँदैन । 
          १३.  नेपाल नागरिकता ऐन, २०२० को दफा १५ मा उक्त ऐनको दोस्रो संशोधन, २०३३ द्वारा संशोधन भएको छ । संशोधन पूर्व पनि जानाजानी झुठ्ठा विवरण वा बयान दिने कार्य दण्डनीय थियो र संशोधन पछि पनि सो कार्य दण्डनीय थियो र छ नै । प्रस्तुत विवादमा एलिजावेथ तामाङ उपर जानाजानी झुठ्ठा विवरण दिई नेपाली नागरिकता प्राप्त गरेको विषयमा अनुसन्धान कारवाई निम्ति प्रहरीले हिरासतमा लिएको र अनुसन्धानको निम्ति अदालतबाट म्याद थप भएको भन्ने छ र यो विषय जिल्ला अदालतको क्षेत्राधिकार भित्र पर्छ वा पर्दैन भन्ने विवाद यहाँ उठेको छ ढाँटेर वा गलत रूपले नागरिकता प्राप्त गरेको भन्ने विवादमा त्यस्तो ढाँटेर नागरिकता लिने व्यक्तिलाई सजाय दिलाई पाउँ भन्ने उजूरको निरोपण अदालतबाट हुनु पर्ने भन्ने निवेदक परमानन्दप्रसाद सिंह विरूद्ध श्री ५ को सरकार गृह पञ्चायत मन्त्रालय भएको उत्प्रेषणको आदेश जारी गरिपाउँ भन्ने रिट निवेदन (नि.नं. ८७३ ने.का.प. २०३१ पृ.३८३) तथा निवेदक गिरिधर शर्मा विरूद्ध श्री सचिव, गृह मन्त्रलाय भएको उत्प्रेषणको आदेश जारी गरिपाउँ भन्ने रिट निवेदन (नि.नं. ११०५ ने.का.प. २०३४ पृ.२९२) मा फुल बेञ्चबाट क्रमशः मिति ०३१।२।५।६ मा र मिति ०३४।१०।७।६ मा सिद्धान्त प्रतिपादन भएको पाइन्छ । उक्त नजीरहरू प्रस्तुत विवादमा आकर्षित नहुने भन्ने विषयमा रिट निवेदिका तर्फका अधिवक्ताले मुख्यतः दुई तर्क दिनुभएको छ । पहिलो ती दुवै विवादमा अंगीकृत नागरिकता लिएकोमा विवाद थियो, दोस्रो ती दुवै विवाद दफा १५ मा ०३३।६।१० मा संशोधन हुनुभन्दा पहिलेका थिए । विद्वान अधिवक्ताको पहिलो जिकिर तथ्यसँग मेल खाँदैन किनकी ती दुवैमा रिट निवेदकहरूले जन्मसिद्ध नागरिक भएको दावी गरेका थिए । दोस्रो तर्कको सन्दर्भमा हेर्दा उक्त दुवै विवादहरू नेपाल नागरिकता ऐन, २०२० को दोस्रो संशोधनद्वारा दफा १५ मा संशोधन हुनुभन्दा पहिलेको स्थितिका भए पनि दफा १५ अन्तर्गत हुने सजायको व्यवस्था उक्त दफाको संशोधन भन्दा अघि पछि दुवै बखत विद्यमान छ त्यस्तै दुवै स्थितिमा सजाय गर्ने निकाय तोकिएको छैन । यस अवस्थामा उक्त विवादहरूमा सजाय दिलाउने विवादको निरोपण अदालतबाट हुने हो भनी जुन सिद्धान्त प्रतिपादन भएको छ उक्त सिद्धान्तलाई अहिलेको यो विवादमा अनुशरण नगर्नुपर्ने कुनै कारण छैन । नेपाल नागरिकता ऐन, २०२० को दफा १५ अन्तर्गतको विवादको निरोपण निमित्त न्यायप्रशासन सुधार ऐन, २०३१ को दफा ९ आकर्षित हुने नै देखियो ।
          १४.  अतः उपयुक्त कारणहरूबाट प्रस्तुत रिट खारेज गर्नुपर्नेमा जिल्ला अदालत ललितपुरलाई प्रस्तुत मुद्दा सुन्ने अधिकार नभएको भनी डिभिजन बेञ्चबाट २०४०।५।२० मा रिट जारी गर्ने गरेको निर्णय मिलेको देखिएन ।
 
उक्त रायमा हामीहरूको सहमति छ । 
 
न्या. पृथ्वीबहादुर सिंह, 
न्या. जोगेन्द्रप्रसाद श्रीवास्तव
 
इति सम्वत् २०४१ साल भाद्र ८ गते रोज ६ शुभम् ।
  