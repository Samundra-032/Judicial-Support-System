

सर्वोच्च अदालत, पूर्ण इजलास
माननीय न्यायाधीश श्री केदारप्रसाद चालिसे
माननीय न्यायाधीश श्री पुरूषोत्तम भण्डारी
माननीय न्यायाधीश श्री बमकुमार श्रेष्ठ
फैसला मिति : २०७५।४।३१
०७४-CF-०००२
 
मुद्दा: सरकारी अनुदानको रकम हिनामिना तथा दुरूपयोग गरी भ्रष्टाचार गरेको ।
 
पुनरावेदक / वादी : अख्तियार दुरूपयोग अनुसन्धान आयोगका अधिकृत दिवाकर चापागाईको प्रतिवेदनले नेपाल सरकार
विरूद्ध
विपक्षी / प्रतिवादी : सर्लाही जिल्ला अचलगढ गा.वि.स. वडा नं.६ नरहरगन्ज घर भई मिठुलाल दास प्राथमिक विद्यालय अचलगढ-६, नरहरगन्ज विद्यालयको विद्यालय व्यवस्थापन समितिको अध्यक्ष वर्ष ४३ को बलिराम दास कथवनियासमेत
 
भ्रष्टाचार हुनु र बेरूजु हुनु फरक-फरक विषय हुन् । भ्रष्टाचारमा व्यक्तिगत फाइदा लिने बद्‌नियत तत्त्वको विद्यमानता हुन्छ भने बेरूजुमा खर्च भएको रकम बिल भरपाइद्वारा पुष्टि भएको हुँदैन । भ्रष्टाचारको कसुर स्थापित हुन सरकारी सम्पत्ति दूषित मनसायबाट खर्च गरी हानि नोक्सानी पुर्‍याउने नियत र त्यसबाट आफूले लिनु खानु गरेको भन्ने प्रस्ट रूपमा देखिनु पर्ने । 
बेरूजुको हकमा बिल भरपाइद्वारा पुष्टि गराउन नसके बेरूजु भएको रकम खर्च गर्ने अख्तियारवालाले दाखिला गर्नु गराउनु पर्नेसम्मको दायित्व हुने ।
(प्रकरण नं.५)
 
पुनरावेदक / वादीका तर्फबाट : विद्वान्‌ उपन्यायाधिवक्ता श्री नारायणबहादुर थापा
विपक्षी / प्रतिवादीका तर्फबाट : विद्वान्‌ अधिवक्ता श्री महादेव पण्डित
अवलम्बित नजिर :
सम्बद्ध कानून :
 
सुरू तहमा फैसला गर्नेः 
माननीय न्यायाधीश श्री मोहनरमण भट्टराई
माननीय न्यायाधीश श्री पवनकुमार शर्मा
विशेष अदालत काठमाडौं
यस अदालतबाट फैसला गर्नेः 
मा.न्यायाधीश डा. श्री आनन्दमोहन भट्टराई
माननीय न्यायाधीश श्री अनिलकुमार सिन्हा
 
फैसला
न्या. केदारप्रसाद चालिसे : यस अदालतको संयुक्त इजलासबाट मिति २०७४।१।१३ मा भएको रायबाझी फैसलाउपर सर्वोच्च अदालत नियमावली, २०४९ बमोजिम पूर्ण इजलाससमक्ष पेस हुन आएको प्रस्तुत मुद्दाको संक्षिप्त तथ्य एवम्‌ ठहर यसप्रकार रहेको छ :
अख्तियार दुरूपयोग अनुसन्धान आयोगको निर्णयअनुसार झोले विद्यालयहरूको अनुसन्धान तथा छानबिनको लागि खटिएका टोलीको प्रतिवेदनको आधारमा विद्यालयको लागि प्राप्त सरकारी अनुदान रकम हिनामिना गरेको सम्बन्धमा सर्लाही गडैया डुमरीया स्रोतकेन्द्रअन्तर्गत मिठुलालदास अचलगढ-६ को विद्यालय व्यवस्थापन समितिका अध्यक्ष र प्रधानाध्यापकको काम कारबाही सम्बन्धमा अनुसन्धान तहकिकात गरी रायसहितको प्रतिवेदन पेस गर्न उपसचिव श्री दिवाकर चापागाईलाई अनुसन्धान अधिकृत तोकिएको रहेछ ।
मिठुलालदास प्रा.वि. नरहरगन्ज अचलगढ-६ लाई जिल्ला शिक्षा कार्यालय सर्लाहीको मिति २०६७/१/१२ को निर्णयद्वारा शैक्षिक सत्र २०६७ देखि प्राथमिक विद्यालय तहको कक्षा १ को सम्पूर्ण खर्च निजी स्रोतबाट बेहोर्ने गरी शिक्षा ऐन तथा नियमावलीबमोजिम विद्यालय सञ्चालन गर्न जिल्ला शिक्षा कार्यालय सर्लाहीको च.नं. १५५१ मिति २०६७/१/१२ को पत्रमार्फत अनुमति प्रदान भएको । जिल्ला शिक्षा कार्यालयको मिति २०६८/५/२५ को निर्णयानुसार शैक्षिक सत्र २०६८ देखि लागू हुने गरी नक्साङ्कनमा नपरे स्वत: रद्द हुने गरी प्रा.वि.तहको कक्षा-२ सञ्चालन गर्न कक्षा अपग्रेड भएको रहेछ ।
मिठुलालदास प्रा.वि. अचलगढ-६ को बैंक स्टेटमेन्ट तथा विद्यालयको Flash Report II २०६९ मिसिल संलग्न रहेको छ । उक्त Flash Report अनुसार प्र.अ. मनोजलाल दास र विद्यालय व्यवस्थापन समितिका अध्यक्ष वलिराम दास कथवनिया तथा स्रोत व्यक्ति अनिलकुमार सिंह रहेको ।
निजी स्रोतमा सञ्चालित विद्यालयलाई गा.वि.स.ले ऐलानी जग्गाको भोगाधिकार दिन पाउने व्यवस्था नभएको तथा यस मन्त्रालयबाट जनप्रतिनिधिहरू स्थानीय निकायमा बहाल नभएसम्म कुनै पनि संघ संस्थालाई जग्गाको भोगाधिकार नदिने सम्बन्धी परिपत्रसमेत भएको भन्ने बेहोराको संघीय मामिला तथा स्थानीय विकास मन्त्रालयको पत्र ।
विद्यालय व्यवस्थापन समितिको अध्यक्ष र सदस्य छनौट गर्ने प्रयोजनका लागि बाबु, आमा, बाजे, बज्यै मात्र अभिभावक मानिने व्यवस्था रहेको र शिक्षा मन्त्रालयको मिति २०६९/२/१७ को निर्णयबाट स्थायी, अस्थायी शिक्षक विद्यालय व्यवस्थापन समितिको अध्यक्ष हुन नसक्ने भनी निर्देशन भएको । कक्षा १-८ सम्म अध्ययनरत सबै छात्रछात्राहरू, सबै दलित बालबालिकाहरूलाई तोकिएको छात्रवृत्ति विद्यालयमा प्राप्त छात्रवृत्ति अनुदानबाट दिनुपर्ने तथा कक्षा १ देखि १० सम्मका सबै विद्यार्थीलाई पाठ्यपुस्तक उपलब्ध गराउन विद्यालयको खातामा पाठ्यपुस्तकबापत प्राप्त अनुदानबाट खरिद गरिदिनुपर्ने भन्नेसमेत बेहोराको शिक्षा विभागको मिति २०७०/११/२० को पत्र मिसिल संलग्न रहेको ।
म मिठुलाल प्रा.वि. स्थापनाकालदेखि उक्त विद्यालयको व्यवस्थापन समितिको अध्यक्ष रहेको 
छु । विद्यालयको आफ्नो भवन नभएकोले आसदेव दास कथवनियाको घरमा विद्यालय सञ्चालन रहेको छ । विद्यालयले कक्षा २ सम्म अनुमति प्राप्त गरी कक्षा २ सम्म सञ्चालनमा रहेको छ । यस विद्यालयलाई स्थापनादेखि हालसम्म जिल्ला शिक्षा कार्यालयबाट बाहेक अन्यत्रबाट रकम प्राप्त भएको छैन । विद्यालयलाई जि.शि.का.बाट चेकमार्फत रकम ट्रान्सफर हुने गरेको 
छ । विद्यालयको खाता विद्यालय व्यवस्थापन समितिको अध्यक्ष म बलिराम दास कथवनिया र प्र.अ. मनोजलाल दासको संयुक्त दस्तखतबाट सञ्चालन हुने गरेको छ । विद्यालयमा कक्षा १ मा २६ जना र कक्षा २ मा २१ जना विद्यार्थी रहेका छन् । विद्यार्थी भर्ना रजिस्टर र विद्यार्थी हाजिरीमा रहेको संख्या भूलवश फरक पर्न गएको हो भन्नेसमेत बेहोराको प्रतिवादी वलिराम दास कथवनियाले अनुसन्धान अधिकारीसमक्ष गरेको 
बयान ।
यस विद्यालयको कक्षा २ सम्म सञ्चालन अनुमति छ । विद्यालयको आफ्नो भवन छैन । विद्यालय स्थापनाकालदेखि हालसम्म आफू एक जना मात्र प्र.अ. शिक्षक रहेको र विद्यालय व्यवस्थापन समितिको अध्यक्ष वलिराम दास कथवनिया रहेका छन् । जिल्लाबाट विभिन्न शीर्षकमा आउने रकम निकासाको बारेमा आफूलाई थाहा छैन । विद्यालयको खाता सञ्चालन आफू प्र.अ. मनोजलाल दास र विद्यालय व्यवस्थापन समितिका अध्यक्ष बलिराम दास कथवनियाबाट हुने गरेको छ भन्नेसमेत बेहोराको प्रतिवादी मनोजलाल दासले अनुसन्धान अधिकारीसमक्ष गरेको बयान ।
विद्यालय व्यवस्थापन समितिका अध्यक्ष बलिरामदास कथवनिया र प्र.अ. मनोजलाल दासले गैरकानूनी लाभ लिने मनसायले विद्यालय सञ्चालन गर्न अनुमति लिई हुँदै नभएको विद्यालयमा रकम निकासा लिई खर्च गरेको देखिएको छ । Flash Report II २०६९ काल्पनिक रूपमा भरी रकम निकासाको लागि शैक्षिक सत्र २०६९ मा ११५ जना फर्जी विद्यार्थी देखाएको र प्राप्त हाजिरी रजिस्टरअनुसार शैक्षिक सत्र २०६८ मा ४७ जना र भर्ना रजिस्टरमा ५८ जना विद्यार्थी देखाएको छ भने प्र.अ.ले बयान गर्दा २०६७ मा ४७ जना, २०६८ मा ४८ जना, २०६९ मा ४९ जना र २०७० मा ४७ जना विद्यार्थी रहेको भनी बयान गरेको हुँदा काल्पनिक तथ्याङ्क बनाई रकम निकासा लिई सरकारी रकम हिनामिना भएको अवस्था छ । उक्त विद्यालयमा मिति २०६७/०१/१९ देखि २०७०/६/३१ सम्म रू.१,४४,८२८।३८ नेपाल बैंक लिमिटेड मलंगवा सर्लाहीको खाता नं. ०२९००१९९७५०१ मा निकासा भई रू. ३६७८।३८ बैंक मौज्दात रहेको बैंक स्टेटमेन्टबाट देखिएको हुँदाहुँदै नभएको विद्यालयमा विद्यालय व्यवस्थापन समितिका अध्यक्ष र प्र.अ. समेतको मिलेमतोमा गैरकानूनी लाभ लिने मनसाय प्रकट गरी प्रतिवादीहरूले विद्यालयको खाताबाट रकम रू.१,४१,१५०।- झिकी खर्च गरी नेपाल सरकारलाई हानि पुर्‍याएको हुँदा प्रतिवादीहरू वलिराम दास कथवनिया र मनोजलाल दासले भ्रष्टाचार निवारण ऐन, २०५९ को दफा १७ को कसुर गरेको हुँदा निजहरूलाई बिगो रू.१,४१,१५०।- कायम गरी सो बिगो असुलउपर हुन र भ्रष्टाचार निवारण ऐन, २०५९ को दफा ३(१) तथा ३(१)(घ) बमोजिम सजाय गरिपाउँ भनी अख्तियार दुरूपयोग अनुसन्धान आयोगबाट विशेष अदालत काठमाडौंमा मिति २०७१/९/२४ मा दायर भएको आरोप पत्र ।
मिठुलाल दास प्राथमिक विद्यालय अचलगढ-६ सर्लाहीका अध्यक्ष वलिराम दास कथवनियाले मिति २०७१/१२/२२ मा राजश्व भौचर नम्बर २५९३५९८५ बाट बेरूजु शीर्षक नं.१५११२ मा रू.१,४४,८२८।३५ नेपाल बैंक लिमिटेड शाखा कार्यालय मलंगवा, सर्लाहीको जिल्ला शिक्षा कार्यालय राजश्व खाता नं.१९-३५०-०१ मा जम्मा गरेको भौचर प्राप्त भएको भनी जिल्ला शिक्षा कार्यालय सर्लाहीले लेखेको मिति २०७१/१२/२२ को सिफारिस पत्र मिसिल संलग्न रहेको छ ।
मसमेतको मिलेमतोमा आफूलाई फाइदा लिनको लागि विद्यालय सञ्चालनको अनुमति लिएको होइन । विद्यालयलाई प्राप्त रकम विद्यार्थीको हितमा खर्च भएको छ । विद्यालय स्थापनाकालदेखि नै म उक्त विद्यालयको प्र.अ. रहेको छु । विद्यालयमा प्राप्त रकम व्यवस्थापन समितिका अध्यक्ष वलिराम दास कथवनिया र मेरो संयुक्त हस्ताक्षरबाट खर्च हुने गरेको छ । खर्च भएको रकमको प्रत्येक वर्ष लेखा परीक्षणसमेत गरिएको छ । फ्लास रिपोर्ट मैले भरी अध्यक्षबाट प्रमाणित गराई एक प्रति स्रोत व्यक्ति र एक प्रति जिल्ला शिक्षा कार्यालयलाई पठाएको हो । प्राप्त रकम विद्यालयको हितमा विद्यालयको लागि नै खर्च गरिएको भए पनि जिल्ला शिक्षा कार्यालयले फिर्ता गर्न भनेपछि मिति २०७१/१२/२२ भौचर नम्बर २५९३५९८५ बाट जिल्ला शिक्षा कार्यालयको खातामा जम्मा रू.१,४४,८२८।३५ फिर्ता गरिसकेको हुँदा झुठा आरोपबाट फुर्सद दिलाई पाउँ भनी प्रतिवादी मनोजलाल दासले विशेष अदालत काठमाडौंमा मिति २०७१/१२/२४ मा गरेको बयान ।
मिठुलाल दास प्रा.वि.को व्यवस्थापन समितिको अध्यक्षमा म विद्यालय स्थापनाकाल २०६७ देखि हालसम्म नै रहेको छु । विद्यालयको खाता प्र.अ. मनोजलाल दास र मेरो संयुक्त नाममा सञ्चालनमा रहेको छ । कक्षा २ सम्म अनुमति प्राप्त उक्त विद्यालयको आफ्नो भवन छैन । उक्त विद्यालय आसदेव दासको घरमा सञ्चालनमा रहेको छ । हाल अख्तियार तथा शिक्षा कार्यालयबाट उक्त विद्यालय बन्द गर्न भनेकोले बन्द भएको हो । विद्यालयमा ५०/६० जना विद्यार्थी रहेको थियो । निजी स्रोतबाट प्र.अ. मनोज दास र एकजना परिचर मात्र कार्यरत रहेको थियो । विद्यालयको आम्दानी खर्चको सम्बन्धमा प्रत्येक वर्ष लेखा परीक्षण हुने गरेको छ । ममाथि दाबी लिएको रकम रू.१,४४,८२८।३५ मिति २०७१/१२/२२ मा जिल्ला शिक्षा कार्यालयको खातामा जम्मा गरिसकेको हुँदा मैले सरकारी रकम हिनामिना गरी भ्रष्टाचार गरेको भन्ने आरोप झुठा भएकोले अभियोग दाबीबाट फुर्सद दिलाई पाउँ भनी प्रतिवादी वलिराम दास कथवनियाले विशेष अदालत काठमाडौंमा मिति २०७१/१२/२४ मा गरेको बयान ।
प्रतिवादीहरूउपर बिगो रू.१,४४,८२८।३५ भ्रष्टाचार गरेको भनी अभियोग पत्र पेस हुन आएकोमा दाबी रहेको बिगो रू.१,४१,१५०।- भन्दा बढी रकम जिल्ला शिक्षा कार्यालयको खातामा राजश्व शीर्षक नं. १५११२ मा बेरूजु दाखिल भएको देखिएको हुँदा जिल्ला शिक्षा कार्यालयबाट निकासा भएको दाबीको बिगो रकम फिर्ता भइसकेको स्थितिमा अभियोग दाबीबमोजिमको कसुर गरेको भन्न नमिल्ने हुँदा प्रतिवादीहरूले आरोपित कसुरबाट सफाइ पाउने ठहर्छ भनी विशेष अदालत काठमाडौंबाट मिति २०७२/१/२७ मा भएको फैसला ।
मिठुलाल दास प्रा.वि.को नाममा निकासा भएको रकम हिनामिना गरेको सम्बन्धमा स्थलगत रूपमा छानबिन गर्दा प्रतिवादीहरूले मिलेमतोमा हुँदै नभएको उक्त विद्यालयको नाममा जिल्ला शिक्षा कार्यालयबाट मिति २०६७/१/१९ देखि २०७०/६/३१ सम्म रू.१,४४,८२८।३५ रकम निकासा गराई बदनियतसाथ व्यवस्थापन समितिको अध्यक्ष वलिराम दास कथवनिया र प्र.अ. मनोजलाल दासले पटकपटक गरी रू.१,४१,१५०।- झिकी खर्च गरी भ्रष्टाचार गरेको अवस्थामा दाबीको बिगो रकम फिर्ता भइसकेको भन्ने आधारमा मात्र प्रतिवादीहरूलाई सफाइ दिने ठहर गरेको विशेष अदालत काठमाडौंको फैसला त्रुटिपूर्ण रहेकोले बदर गरी प्रतिवादीहरूलाई अभियोग दाबीबमोजिम सजाय गरिपाउँ भनी अख्तियार दुरूपयोग अनुसन्धान आयोगबाट मिति २०७२/५/१५ मा यस अदालतमा दायर हुन आएको पुनरावेदन पत्र ।
यसमा अख्तियार दुरूपयोग अनुसन्धान आयोगले मिति २०७०/११/१४ मा उपन्यायाधिवक्ता चन्द्रबहादुर सापकोटालाई अनुसन्धान अधिकृत तोकी मिठुलाल दास प्रा.वि. अचलगढ-६ को बारेमा छानबिन गर्ने प्रारम्भ भएको रहेछ । स्थलगत निरीक्षण गर्दा उक्त प्राथमिक विद्यालय र अचलगढ बोर्डिङ स्कुल दुवै एकै भवनमा चलेको भन्ने उल्लेख भए पनि सो स्थलगत निरीक्षण विद्यालय विवरण फाराम, २०७० मा विद्यार्थीहरूको संख्या, फर्निचर आदिको विवरण जनाइएको पनि देखिएन ।
सो विद्यालयको नाउँमा जिल्ला शिक्षा कार्यालय सर्लाहीबाट रू.१,४४,८२८।३८ निकास गरेको भन्ने रहेछ । सोमध्ये रू.१,४१,१५०।- झिकी खर्च गरेको भन्ने अभियोग दाबी देखिन्छ । प्रस्तुत विद्यालयको बारेमा अनुसन्धान छानबिन प्रारम्भ भई अभियोग दाबी पेस भइसकेपछि हानि नोक्सानी गरेको बिगो बैंकमार्फत दाखिला गरेको भन्ने देखिन्छ । अभियोग दाबी पेस भइसकेपछि हानि नोक्सानी गरेको भनी दाबी लिएको रकम बैंक दाखिला गरेको आधारमा आपराधिक कार्यबाट उन्मुक्ति पाउने व्याख्या गरी प्रतिवादीहरूलाई सफाइ दिने गरी विशेष अदालत काठमाडौंबाट मिति २०७२/१/२७ भएको फैसला प्रमाणको मूल्याङ्कन तथा कानूनको व्याख्यासमेतको आधारबाट फरक पर्न सक्ने भएबाट अ.बं.२०२ नं. बमोजिम छलफलको लागि विपक्षीहरू झिकाई आएपछि वा अवधि नाघेपछि नियमानुसार पेस गर्नु भन्ने यस अदालतबाट मिति २०७३।७।१ गते भएको आदेश ।
यसमा अनुसन्धानबाट विद्यालय अस्तित्वमा नदेखिएको, विद्यालयको खाता आफूहरूको संयुक्त दस्तखतबाट सञ्चालन भएकोमा प्रतिवादीहरू साबितै देखिएको र अर्को विद्यालयमा लगेर साइनबोर्डसम्म झुन्ड्याइएको अवस्था रहेको भन्ने तथ्यमा विवाद देखिएन । विद्यालय नै अस्तित्वमा छैन भने विद्यालयको नाममा लिइएको सबै रकम लिइएको मितिमा नै गैरकानूनी र भ्रष्टाचारजन्य हुन्छ । प्रस्तुत मुद्दामा मिठुलालदास प्राथमिक विद्यालय सञ्चालनको अनुमतिपत्र लिई सकेको भए पनि विद्यालयको भौतिक अस्तित्व प्रतिवादीहरूले पुष्टि गर्न सकेको 
देखिँदैन । विद्यालयको नाममा जग्गा दिएको भन्ने कुराले विद्यालय सञ्चालनमा रहेको भनी अर्थ गर्न मिल्ने 
हुँदैन । विद्यालयको नाम अङ्कित फ्लास बोर्ड नै अर्को निजी विद्यालयमा टाँसेको पाइएको भन्ने अनुसन्धानको भनाइ रहेको र विद्यालय यो यस स्थानमा छ भनी प्रतिवादीहरूले देखाउन नसकेबाट चलन चल्ती भाषामा झोले विद्यालय नै सञ्चालन गरिएको रहेछ भनी बुझ्नु पर्ने हुन आयो । यस स्थतिमा जिल्ला शिक्षा कार्यालयबाट रकम निकासा लिई रू.१,४१,१५०।- खर्च गरिसकेको अवस्था देखिएको हुँदा प्रतिवादीहरू वलिराम दास कथवनिया र मनोजलाल दासले उक्त भ्रष्टाचार निवारण ऐन, २०५९ को दफा १७ बमोजिम नेपाल सरकारको सम्पत्ति अर्थात् सरकारी रकम आफ्नो व्यक्तिगत लाभ लिने मनसायले निकासा लिई खर्च गरी मासी खाएको पुष्टि हुन आयो ।
जहाँसम्म प्रतिवादीहरूले रकम हिनामिना गरी भ्रष्टाचार गरेको सम्बन्धमा मिति २०७१/९/२४ मा अभियोग दर्ता भएपछि मात्र प्रतिवादीहरूले मिति २०७१/१२/२२ मा हिनामिना भएको उक्त रकम राजश्व खातामा दाखिल गरेको देखियो । जिल्ला शिक्षा कार्यालयबाट बेरूजु भनी स्वीकार भएको भन्नलाई पनि सो कार्य भ्रष्टाचारमा मुद्दा चल्नुअघि नै गरेको भए बेरूजु नै हो कि भनी विचार गर्ने अवस्था हुन्थ्यो होला । यहाँ सो अवस्था पनि देखिँदैन । उपर्युक्त कारणहरूबाट प्रतिवादीहरूले गरेको उल्लिखित कार्य प्रचलित भ्रष्टाचार निवारण ऐन, २०५९ को दफा १७ बमोजिमको कसुर देखिन आएकोले निजहरूलाई अभियोग दाबीबाट सफाइ दिने गरेको विशेष अदालत काठमाडौंको मिति २०७२/१/२७ को उक्त फैसला उल्टी भई प्रतिवादीहरू वलिराम दास कथवनिया र मनोजलाल दासलाई भ्रष्टाचार निवारण ऐन, २०५९ को दफा ३(१)(घ) बमोजिम जनही ६ महिना कैद र बिगोबमोजिम रू.१,४१,१५०।- जरिवाना हुने 
ठहर्छ । बिगोको रकम प्रतिवादीहरूले फिर्ता बुझाई सकेको हुँदा प्रतिवादीहरूबाट बिगो भराउनु परेन भन्ने यस अदालतका माननीय न्यायाधीश डा. श्री आनन्दमोहन भट्टराइको राय ।
यसमा प्रतिवादीहरूमध्ये वलिराम दास कथवनिया, मिठुलाल दास प्रा.वि.को विद्यालय व्यवस्थापन समितिको अध्यक्ष पदमा कार्यरत रहेको र अर्का प्रतिवादी मनोजलाल दास उक्त विद्यालयको प्रधान अध्यापक रहेको भन्ने प्रतिवादीहरूको जिकिर रहेको देखिन्छ । अख्तियार दुरूपयोग अनुसन्धान आयोगको अनुसन्धान टोलीले मिठुलाल दास प्रा.वि. अस्तित्वमा नै नरहेको भनी प्रतिवेदन दिएको आधारमा प्रस्तुत मुद्दाको उठान भएको पाइयो । उक्त विद्यालय २०६७ साल वैशाख १ गतेदेखि नै सञ्चालनमा रहेको र सो विद्यालयको आफ्नो भवन नभएकोले आसदेव दास कथवनियाको घरमा सञ्चालनमा रहेको भन्ने प्रतिवादीहरूको जिकिर रहेको देखिन्छ । प्रस्तुत मुद्दामा जिल्ला शिक्षा कार्यालयबाट पटकपटक गरी निकासा गरिएको रकम खर्च गरेको सम्बन्धमा वस्तुनिष्ठ प्रमाणका आधारमा पुष्टि गर्न नसकेको अवस्थामा निज प्रतिवादीहरूका विरूद्ध बेरूजु कायम भएको र सोही पृष्ठभूमिमा मिति २०७१/९/२४ मा विशेष अदालत काठमाडौंमा मुद्दा दायर भएको 
देखिन्छ । प्रतिवादी अदालतसमक्ष उपस्थित हुनुअगावै मिति २०७१/१२/२२ मा निज प्रतिवादीहरूले बेरूजु भएको रकम बेरूजु शीर्षक नं.१५११२ मा नेपाल बैंक लि.को भौचर नं.२५९३५९८५ बाट जिल्ला शिक्षा कार्यालय सर्लाही मलंगवामा जम्मा गरिसकेको देखियो । विद्यालयको आफ्नो भवन नभए पनि प्रतिवादीकै तर्फबाट विद्यालयको नाममा ०-२-० जग्गा मिति २०६७/१/७ मा दर्ता नामसारी भइसकेकोबाट विद्यालय स्थापनाको कार्य सोही समयमै भएको देखिन्छ । यसरी प्रतिवादीहरूले स्कुलका लागि २ कठ्ठा जमिन नामसारी गरिदिनुबाट स्कुल काल्पनिक रूपमा स्थापित रहेको भन्न मिल्ने देखिएन । अर्कोतर्फ सुरूमा खर्चको बेरूजु देखाइएको प्रतिवादीहरूउपरको दाबीको रकम रू.१,४१,१५०।- भन्दा बढी रकम जिल्ला शिक्षा कार्यालय सर्लाहीको खाता नं. क-१-१-००१ राजश्व शीर्षक नं. १५११२ मा बेरूजु फर्छ्यौट गरिसकेको अवस्थामा भ्रष्टाचार निवारण ऐन, २०५९ को दफा ३(क) को कसुर गरेको मान्न नमिल्ने हुँदा विशेष अदालत काठमाडौंले प्रतिवादीहरूलाई आरोपित कसुरबाट सफाइ दिने ठहर गरेको मिति २०७२/१/२७ को फैसला मनासिब देखिएकोले सदर हुने 
ठहर्छ । सहयोगी माननीय न्यायाधीश डा.आनन्दमोहन भट्टराईको रायसँग सहमत हुन नसकेकोले सर्वोच्च अदालत नियमावली, २०४९ को नियम ३(क) बमोजिम प्रस्तुत मुद्दा पूर्ण इजलाससमक्ष पेस गर्नु भन्ने माननीय न्यायाधीश श्री अनिलकुमार सिन्हाको मिति २०७४।१।१३ को छुट्टै राय । 
नियमबमोजिम पेसी सूचीमा चढी पेस हुन आएको प्रस्तुत मुद्दामा पुनरावेदक वादी नेपाल सरकारको तर्फबाट उपस्थित विद्वान्‌ उपन्यायाधिवक्ता श्री नारायणबहादुर थापाले सञ्चालनमा नै नरहेको विद्यालयको नाममा जिल्ला शिक्षा कार्यालयबाट रकम निकासा लिई सरकारी रकम हिनामिना गरी भ्रष्टाचारजन्य कसुर गरेको स्थितिमा मुद्दा दायर भइसकेपछि बिगोको रकम बैंक दाखिल गर्दैमा आपराधिक दायित्वबाट उन्मुक्ति प्रदान गर्न नमिल्ने हुँदा सुरू विशेष अदालतको फैसला उल्टी गरी यस अदालतका माननीय न्यायाधीश डा. श्री आनन्दमोहन भट्टराइको राय सदर हुनुपर्छ भनी बहस गर्नुभयो । प्रतिवादीहरूको तर्फबाट उपस्थित रहनु भएका विद्वान्‌ अधिवक्ता श्री महादेव पण्डितले मिठुलालदास प्रा.वि. नरहरगन्ज अचलगढ-६ लाई जिल्ला शिक्षा कार्यालय सर्लाहीको मिति २०६७/१/१२ को निर्णयद्वारा शैक्षिक सत्र २०६७ देखि प्राथमिक विद्यालय तहको कक्षा १ सञ्चालन गर्न अनुमति प्रदान भएको र जिल्ला शिक्षा कार्यालयकै मिति २०६८/५/२५ को निर्णयानुसार शैक्षिक सत्र २०६८ देखि लागू हुने गरी प्रा.वि.तहको कक्षा-२ सञ्चालन गर्न अनुमति प्रदान भएको अवस्था छ । विद्यालयको आफ्नो भवन नभए तापनि आसदेव दास कथवनियाको घरमा सञ्चालन गरिएको र सो विद्यालयको नाममा २ कठ्ठा जग्गासमेत रहेको भन्ने कुरा जग्गाधनी प्रमाणपुर्जासमेतबाट देखिँदा विद्यालयको अस्तित्व नै नरहेको भन्ने अभियोग दाबी खण्डित 
हुन्छ । जिल्ला शिक्षा कार्यालयबाट प्राप्त रकम विद्यार्थीको हितमा नै खर्च गरेको भए तापनि विवादित दाबीको बिगो रू.१,४४,८२८।३५ बेरूजु कायम भई जिल्ला शिक्षा कार्यालयले ताकेता गरेको कारण मेरो पक्षले बैंकमार्फत सो बेरूजु रकम जिल्ला शिक्षा कार्यालयमा दाखिल गरिसकेको अवस्था हुँदा प्रतिवादीहरूलाई सफाइ दिने ठहर्‍याएको विशेष अदालत काठमाडौंको फैसला तथा यस अदालतका माननीय न्यायाधीश श्री अनिलकुमार सिन्हाको राय सदर हुनुपर्दछ भनी गर्नुभएको बहससमेत सुनियो ।
यी प्रतिवादीहरू दाबीको बिगो जिल्ला शिक्षा कार्यालयको खातामा दाखिल गरिसकेको भन्ने आधारमा प्रतिवादीहरूलाई आरोपित कसुरबाट सफाइ दिने ठहर्‍याई विशेष अदालत काठमाडौंबाट मिति २०७२/१/२७ मा फैसला भएको देखियो । विशेष अदालतको सो फैसलाउपर चित्त नबुझाई वादी नेपाल सरकारतर्फबाट पुनरावेदन दायर हुन आएको प्रस्तुत मुद्दा यस अदालतको संयुक्त इजलासमा पेस हुँदा आफू विरूद्ध अभियोग लागिसकेपछि सोबाट उम्कने उद्देश्यले प्रतिवादीहरूले हिनामिना गरेको रकम राजश्व खातामा फिर्ता गर्दैमा आपराधिक फौजदारी दायित्वबाट उन्मुक्ति पाउने अवस्था नहुँदा सुरू फैसला उल्टी भई प्रतिवादीहरूलाई भ्रष्टाचार नियन्त्रण ऐन, २०५९ को दफा ३(१)(घ) बमोजिम जनही ६ महिना कैद र बिगोबमोजिम जरिवाना हुने ठहर्छ भनी माननीय न्यायाधीश डा. श्री आनन्दमोहन भट्टराइको राय रहेको र बेरूजु देखाइएको प्रतिवादीहरूउपरको दाबीको रकम राजश्व शीर्षकमा जम्मा गरी बेरूजु फछ्‌र्यौट गरिसकेको अवस्था हुँदा आरोपित कसुरबाट सफाइ दिने ठहर्‍याएको विशेष अदालत काठमाडौंको फैसला सदर हुने ठहर्छ भनी यस अदालतका माननीय न्यायाधीश श्री अनिलकुमार सिन्हाको छुट्टाछुट्टै राय कायम भएको देखियो । 
यसमा दुवै पक्षबाट उपस्थित रहनु भएका विद्वान्‌ कानून व्यवसायीहरूले गर्नुभएको बहससमेत सुनी मिसिल अध्ययन गरी हेर्दा यस अदालतको संयुक्त इजलासका माननीय न्यायाधीशहरूबिच कसुर ठहर हुने नहुने सम्बन्धमा राय बाझिएको स्थितिमा यी प्रतिवादीहरूले अभियोग दाबीअनुसारको कसुर अपराध गरेको ठहर्छ, ठहर्दैन ? भन्ने सम्बन्धमा नै निर्णय दिनुपर्ने देखियो ।
२. निर्णयतर्फ विचार गर्दा, प्रतिवादीहरू वलिराम दास कथवनिया र मनोजलाल दासले सञ्चालनमा हुँदै नभएको विद्यालयको नाममा जिल्ला शिक्षा कार्यालयबाट रू.१,४१,१५०।- रकम निकासा लिई खर्च देखाई सरकारी रकम हिनामिना गरी भ्रष्टाचार गरेकोले निज प्रतिवादीहरूलाई भ्रष्टाचार निवारण ऐन, २०५९ को दफा १७ को कसुरमा सोही ऐनको दफा ३(१)(घ) बमोजिम  सजाय गरिपाउँ भनी अख्तियार दुरूपयोग अनुसन्धान आयोगबाट आरोप पत्र दायर भएको देखियो ।
३. अख्तियार दुरूपयोग अनुसन्धान आयोगको अनुसन्धान टोलीले मिठुलाल दास प्रा.वि. अस्तित्वमा नै नरहेको भनी प्रतिवेदन दिएको आधारमा प्रस्तुत मुद्दाको उठान भएको पाइयो । प्रतिवादीहरूले विशेष अदालतसमक्ष बयान गर्दा प्रतिवादीमध्येका वलिराम दास कथवनिया विवादित मिठुलाल दास प्रा.वि.को विद्यालय व्यवस्थापन समितिको अध्यक्ष र प्रतिवादी मनोजलाल दास उक्त विद्यालयको प्रधान अध्यापक रहेको र सो विद्यालय २०६७ साल वैशाख १ गतेदेखि नै सञ्चालनमा रहेको तथा सो विद्यालयको आफ्नो भवन नभएकोले आसदेव दास कथवनियाको घरमा सञ्चालन गरेको भन्ने प्रतिवादीहरूको कथन रहेको देखियो । मिठुलालदास प्रा.वि. नरहरगन्ज अचलगढ-६ लाई जिल्ला शिक्षा कार्यालय सर्लाहीको मिति २०६७/१/१२ को निर्णयद्वारा शैक्षिक सत्र २०६७ देखि प्राथमिक विद्यालय तहको कक्षा १ सञ्चालन गर्न अनुमति प्रदान भएको र जिल्ला शिक्षा कार्यालयको मिति २०६८/५/२५ को निर्णयानुसार शैक्षिक सत्र २०६८ देखि लागू हुने गरी प्रा.वि. तहको कक्षा-२ सञ्चालन गर्न अनुमति दिइएको भन्ने देखिन्छ । त्यसैगरी मिसिल संलग्न जग्गाधनी दर्ता प्रमाण पुर्जाबाट समेत विवादित विद्यालयको नाममा २ कठ्ठा जग्गासमेत रहेको भन्ने देखियो । यसरी जिल्ला शिक्षा कार्यालयबाट प्रदान गरेको उल्लिखित कक्षा सञ्चालन गर्न दिएको अनुमति पत्रलगायतका आधार प्रमाणहरूबाट विवादित विद्यालय सञ्चालनमा रही सो विद्यालयको अस्तित्व रहेभएकै देखिन आयो ।
४. जिल्ला शिक्षा कार्यालयबाट मिति २०६७।०१।१९ देखि २०७०।०६।३१ सम्ममा विवादित विद्यालयलाई प्रतिविद्यार्थी एकाई लागतका आधारमा अध्यापन कार्यमा सहयोग पुर्‍याउने उद्देश्यले पटक-पटक गरी विद्यालयको नाममा रू.१,४४,८२८।३८ निकासा भएको तथ्यमा विवाद देखिएन । सो निकासा भएको रकम विद्यालयकै हितको लागि खर्च गरेको भएपनि जिल्ला शिक्षा कार्यालयले फिर्ता गर्नु भनेकाले राजश्व खातामा जम्मा गरिसकेका छौं भनी प्रतिवादीहरूले बयान गरेको देखिन्छ । प्रतिवादीहरूको सो कथनअनुरूप बेरूजु कायम भएको उक्त रकम बेरूजु शीर्षक नं.१५११२ मा नेपाल बैंक लि. मलंगवा, सर्लाहीबाट भौचर नं.२५९३५९८५ बाट जिल्ला शिक्षा कार्यालय सर्लाही मलंगवामा जम्मा गरिसकेको भन्ने जिल्ला शिक्षा कार्यालय सर्लाहीको मिति २०७१।१२।१२ को पत्र तथा संलग्न राजश्व दाखिला गरेको भौचरबाट देखिन आयो । 
५. भ्रष्टाचार हुनु र बेरूजु हुनु फरकफरक विषय हुन् । भ्रष्टाचारमा व्यक्तिगत फाइदा लिने बदनियत तत्त्वको विद्यमानता हुन्छ भने बेरूजुमा खर्च भएको रकम बिल भरपाइद्वारा पुष्टि भएको हुँदैन । भ्रष्टाचारको कसुर स्थापित हुन सरकारी सम्पत्ति दूषित मनसायबाट खर्च गरी हानि नोक्सानी पुर्‍याउने नियत र त्यसबाट आफूले लिनु खानु गरेको भन्ने प्रस्ट रूपमा देखिनु पर्छ भने बेरूजुको हकमा बिल भरपाइद्वारा पुष्टि गराउन नसके बेरूजु भएको रकम खर्च गर्ने अख्तियारवालाले दाखिला गर्नु गराउनु पर्नेसम्मको दायित्व हुन्छ । 
६. प्रस्तुत सन्दर्भमा सरकारी पद्दति र आदेशको प्रक्रिया पूरा गरी स्थापना भएको विवादित विद्यालयले निकासा पाएको अनुदान रकम नियमसम्मत खर्च नगरेको भनी अनुदान दिने सरकारी निकायले बेरूजुसरह दाखिला गर्न अनुमति दिएको र बेरूजुलाई स्वीकार गरी विद्यालयले राजस्व खातामा जम्मा गरी असुल गरिसकेको अवस्था छ । अभियोग दाबीअनुसारको कसुर हुनका लागि शिक्षा कार्यालयलगायतका सरकारी कार्यालय वा सो कार्यालयका सम्बद्ध पदाधिकारीको संलग्नताविना यी प्रतिवादीहरूले मात्र दाबीको रकम निकासा गरी लिन वा पाउन सक्ने अवस्था नै रहँदैन । यसरी सरकारी पदाधिकारीको संलग्नता नदेखिई निजहरूउपर अभियोग नलगाएको स्थितिमा सोही कार्यालयबाट विवादित विद्यालयको अस्तित्व रही सञ्चालनमा रहेको आधारमा सरकारी नीति एवं मापदण्डअनुसार दाबीको रकम विनियोजन भई निकासा भएको र सोही रकम खर्च गरेको विषयलाई लिई यी प्रतिवादीहरूले जानीजानी बदनियत चिताई विद्यालय नै स्थापना नगरी भ्रष्टाचार निवारण ऐनको दफा १७ मा व्यवस्थित कसुर गरेको भनी मान्न मिल्ने अवस्था देखिएन । 
७. प्रस्तुत मुद्दामा एकातिर भ्रष्टाचारको बिगो भनिएको दाबीको रकम रू.१,४४,८२८।३८ सरकारकै एउटा निकायले बेरूजु भनी राजस्व खातामा जम्मा गर्न लगाउने र अर्कातिर सोही विषयलाई लिई यी प्रतिवादीहरूले जानी जानी बदनियत चिताई अनुदान स्वरूप पाएको उक्त बिगो मासे खाएको भनी भ्रष्टाचार मुद्दा चलाएको अवस्था देखियो । यसरी सरकारी निकायबाट बेरूजु देखाइएको प्रतिवादीहरूउपरको दाबीको रकम रू.१,४१,१५०।- भन्दा बढी रकम जिल्ला शिक्षा कार्यालय सर्लाहीको खाता नं. क-१-१-००१ राजश्व शीर्षक नं. १५११२ मा जम्मा गरी बेरूजु फर्छ्यौट गरिसकेको अवस्थामा सोही विषयलाई भ्रष्टाचार निवारण ऐन, २०५९ को दफा ३(क) को कसुर गरेको मान्न मिल्ने अवस्था नदेखिँदा यस अदालतबाट झ.झि. गर्दा लिएका आधार तथा यी प्रतिवादीहरूले अभियोग दाबीअनुसारको कसुर गरेको ठहर्छ भन्ने यस अदालतका माननीय न्यायाधीश डा. श्री आनन्दमोहन भट्टराइको रायसँग सहमत हुन सकिएन । 
८. अतः उल्लिखित आधार प्रमाणसमेतबाट विशेष अदालत काठमाडौंले प्रतिवादीहरू वलिराम दास कथबनिया र मनोजलाल दासलाई आरोपित कसुरबाट सफाइ दिने ठहर्‍याएको मिति २०७२/१/२७ को फैसला सदर हुने भनी यस अदालतका माननीय न्यायाधीश श्री अनिलकुमार सिन्हाको राय मनासिब देखिँदा सदर हुने ठहर्छ । सो ठहर्नाले प्रस्तुत मुद्दाको दायरी लगत कट्टा गरी मिसिल अभिलेख शाखामा बुझाई दिनू । 
 
उक्त रायमा हामी सहमत छौं । 
न्या. पुरूषोत्तम भण्डारी
न्या. बमकुमार श्रेष्ठ
 
इजलास अधिकृतः ठाकुरप्रसाद खरेल
इति संवत् २०७५ साल साउन ३१ गते रोज ५ शुभम् । 