

सर्वोच्च अदालत, संयुक्त इजलास
सम्माननीय का.मु.प्र.न्यायाधीश श्री ओमप्रकाश मिश्र
माननीय न्यायाधीश श्री टंकबहादुर मोक्तान
फैसला मिति : २०७५।५।१९
०७३-CR-१६४९
 
मुद्दाः बच्चा पानीमा फाली बेपत्ता पारेको
 
पुनरावेदक / प्रतिवादी : जिल्ला कैलाली, चौमाला गा.वि.स. वडा नं.५ चनौरा को हाल गौरीगंगा न.पा. वडा नं.१ चनौरा घर भई हाल कारागार कार्यालय कैलालीमा थुनामा रहेकी रामकली चौधरी
विरूद्ध
प्रत्यर्थी / वादी : जिल्ला कैलाली, चौमाला गा.वि.स. वडा नं.५ चनौरा गाउँ बस्ने सुरेन्द्र चौधरीको प्रतिवेदन जाहेरीले नेपाल सरकार
 
सामान्य समझले बच्चा जिउँदो रहन सक्ने अवस्था नै नदेखिएको अवस्थामा लास नभेटिएको भन्ने कारणले मात्र अभियोग दाबीको कसुरबाट प्रतिवादीले उन्मुक्ति पाउने नदेखिने ।
(प्रकरण नं.२)
 
पुनरावेदक / प्रतिवादीका तर्फबाट : 
प्रत्यर्थी / वादीका तर्फबाट : 
अवलम्बित नजिर :
सम्बद्ध कानून :
 
सुरू तहमा फैसला गर्ने :
मा.जिल्ला न्यायाधीश श्री धनसिंह महरा
कैलाली जिल्ला अदालत
पुनरावेदन तहमा फैसला गर्नेः
मा.न्या. श्री प्रकाशकुमार ढुंगाना
मा.न्या. श्री शेखरचन्द्र अर्याल
उच्च अदालत दिपायल
 
फैसला
का.मु.प्र.न्या. ओमप्रकाश मिश्र : न्याय प्रशासन ऐन, २०७३ को दफा ९ ले यसै अदालतको क्षेत्राधिकारभित्र पर्ने प्रस्तुत मुद्दाको संक्षिप्त तथ्य र ठहर यसप्रकार छः
म जाहेरवालाको मामा नाता पर्ने अगानु चौधरी १ महिना पहिले बालबच्चासमेत आफ्नो श्रीमती रामकली चौधरीलाई घरमा छोडी आफू नोकरी गर्न भारततर्फ गएको मौका छोपी निजको पत्नी रामकली चौधरीले के कति कारणले कोही कसैलाई थाहा जानकारी नदिई मिति २०७२।०५।०४ गते बिहान ८:०० बजेको समयमा आफ्नो १ महिनाको नाबालक छोरालाई जिल्ला कैलाली चौमाला गा.वि.स. वार्ड नं. ५ चनौरा गाउँको घरदेखि पूर्वपट्टि रहेको नालामा फाली बेपत्ता पारेको हुँदा निजलाई पक्राउ गरी कानूनबमोजिम कारबाही गरिपाउँ भन्नेसमेत बेहोराको मिति २०७२।५।६ गतेको जाहेरी दरखास्त ।
जिल्ला कैलाली, चौमाला गा.वि.स. वार्ड नं. ५ चनौरास्थित पूर्वमा चनौरा गाउँ, पश्चिममा चनौराको जंगल, उत्तरमा अगानु चौधरीको एकतले कच्ची घर, दक्षिणमा चनौरा गाउँबाट खुरखुरीया गाउँ जाने कच्ची सडक यति चार किल्लाभित्र उत्तरबाट दक्षिण भएर बग्ने चनौरा खहरे खोला सो खोलामा वर्षाका कारण बाढी आएको हुँदा खोलामा २५ फिट लम्बाई १२ फिट चौडाई भएको काठको पुल रहेको सोही काठको पुलको दक्षिणपट्टिको किनाराबाट जिल्ला कैलाली चौमाला गा.वि.स. वडा नं. ५ बस्ने रामकली चौधरीले मिति २०७२।५।४ गते अं.८:०० बजेको समयमा आफ्नै एक महिनाको छोरा चनौरा खोलामा (नदी) फालेको भनी देखाएको मिति २०७२।५।६ गतेको घटनास्थल मुचुल्का ।  
आफ्नो आर्थिक अवस्था कमजोर भएका कारण मेरो श्रीमान् अगानु चौधरी कामको खोजीमा भारत गएको अवस्थामा घरमा छोराछोरीको छाक टार्न धौधौ परी सानो एक महिनाको बालकले रोई कराई सताउने गरेको र बच्चालाई दुध चुसाउनसमेत मेरो सामर्थ्य नभएकोले पाल्न नसकिने देखी मैले आफू र बच्चासमेत दुवै जना मर्ने उद्देश्यले चनौरा खोलामा गएकोमा पानी कम्मरसम्म भई आफूलाई मर्न डर लागेकोले बच्चालाई मात्र पानीमा फाली आफू फर्की घर आएकी हुँ । तत्काल निज बालकलाई घरको पूर्वपट्टिको चनौरा भन्ने खोलामा मिति २०७२।५।४ गते बिहान अं.८:०० बजेको समयमा फालेकी हुँ । सोपश्चात् घरमा आउँदा बच्चाहरूले भाइको बारेमा सोधपुछ गर्दा मैले निजहरूसँग बच्चालाई पानीमा फाली दिएँ कसैलाई नभन्नु भनी भनेकी थिएँ । भोलिपल्ट गाउँका मानिसहरूले निज बच्चाको खोजी गर्दा मैले बच्चासहित आफू पनि पानीमा डुब्न गएकोमा आफूलाई डर लागी घरमा आएको र बच्चालाई सोही खोलामा फालेको हुँ भनी भनेकी हुँ । आफूलाई भोक लागी रहने बच्चासमेतले दुध खान खोजी रहने हुँदा मैले बच्चा पाल्न नसक्ने सोची नदीमा फाली दिएकी हुँ भन्नेसमेत बेहोराको प्रतिवादी रामकली चौधरीको मिति २०७२।५।१४ गते मौकामा गरेको बयान । 
मेरो घरको आर्थिक अवस्था निकै कमजोर भएका कारण म बिगत १ महिना पहिले घरमा श्रीमती प्रतिवादी रामकली चौधरीसँग सल्लाह गरी भारतको सिमला भन्ने स्थानमा कामकाज गर्न गएको थिएँ । म भारत कामकाज गर्न जानुभन्दा एक हप्ता पहिला प्रतिवादी रामकली चौधरीबाटै छोरा जन्मिसकेको थियो । घरमा खान लगाउन पनि निकै गाह्रो भएका कारण म कामकाज गर्न भनी भारतमा गएको हुँ । त्यसै क्रममा मेरी श्रीमती प्रतिवादी रामकली चौधरीले मिति २०७२।०५।०४ गते कुन कुन कुरा सोची एक महिनाको नाबालक बच्चालाई आफ्नै घर पूर्वपट्टि रहेको चनौरा खोलामा फाली बेपत्ता गराएको हो, पछि घरमा आएर जेठो छोरालाई मैले तिम्रो भाइलाई खोलामा फालेँ अरू कसैलाई नभन्नु भनेकी रहिछ । मिति २०७२।०५।०५ गते पोलियो थोपा खुवाउन ल्याउन भनी छिमेकी नाम थाहा नभएकी महिलाले भन्दा पछि आफैँ प्रतिवादी रामकली चौधरीले मैले त नाबालिका छोरोलाई खोलामा फाली दिएँ भनेपछि मलाई फोनमार्फत जानकारी गराउँदा सुनी थाहा पाएको हुँ । कहिले कतै प्रतिवादी रामकली चौधरी रूने हाँस्ने घरबाट यताउता हिँड्ने हल्लाखल्ला गर्ने जस्ता कार्यसमेत गर्दै आएकी थिइन् तर के कुन कारणले बच्चालाई पानीमा फालेको हो थाहा भएन भन्नेसमेत बेहोराको अगानु चौधरीको मिति २०७२।५।१७ गते मौकामा गरेको कागज ।
मिति २०७२।०५।०४ गते प्रतिवादी आमा रामकली चौधरी घरमा नै थिइन् । म बिहान उठी हातमुख धोई खाना बनाएर ८:०० बजे ट्युसन पढ्न भनी श्री केदारेश्वर निम्न मा.वि.मा गई ट्युसन पढी ११:०० बजेको समयमा घरमा आई खाना खाई स्कुलबाट दिएको गृहकार्य गर्न थालेपछि मलाई भाइको याद आई आमा भाइ कहाँ छ भनी सोध्दा मैले चनौरा खोलामा फाली दिएँ भनेकी थिइन् । पछि म घाँस काट्न जंगलतिर गई हालेँ । आमा घरमा नै थिइन् । मिति २०७२।०५।०५ गते छिमेकी आन्टी रोमादेवी चौधरीले सबै खोप लगाएर आइसके तपाइँ लगाउने हैन दिदी भन्दा मैले बच्चा पानीमा फाली दिएँ भनी भन्दा रोमा आन्टीले फोन गरी जाहेरवाला सुरेन्द्र चौधरीलाई जानकारी गराएपछि जाहेरवाला सुरेन्द्र चौधरीले प्रहरीलाई खबर गरेको हो भन्नेसमेत बेहोराको सुमित्रा चौधरीले मिति २०७२।५।१७ गते मौकामा गरेको कागज ।
मिति २०७२।०५।०५ गते ५ वर्षमुनिका बच्चालाई खोप लगाउँछन् भन्ने सबैलाई थाहा थियो र छिमेकीका सबै मानिस आ–आफ्नो बच्चालाई खोप लगाएर घरतर्फ गइसकेका र छिमेकी जेठानी दिदी यस्तो कुराको ख्याल नराख्ने भएका कारण म निज जेठानी प्रतिवादी रामकली चौधरीको घरमा गएर दिदी सबैले आ–आफ्नो बच्चालाई खोप लगाई सक्यो तपाइँ पनि खोप लगाउनु भन्दा मेरो बच्चा छैन भनेपछि मैले कहाँ हाल्नुभयो भनी सोध्दा मैले पानीमा फाली दिएँ भनेपछि मैले भिनाजु नाता पर्ने जाहेरवाला सुरेन्द्र चौधरीलाई फोन गरी प्रतिवादी रामकली चौधरीले बच्चा पानीमा फाली बेपत्ता गराएको कुरा जानकारी गराएको हुँ । पछि भिनाजु जाहेरवाला सुरेन्द्र चौधरीले छरछिमेकलगायत प्रहरीसमेतलाई जानकारी गराएको हो, निज प्रतिवादी पहिला पनि कहिले घर छाडेर हिँडी दिने, कहिले हाँस्ने, कहिले रूने गरी रहन्थी भन्नेसमेत बेहोराको रोमादेवी चौधरीले मिति २०७२।५।१७ गते मौकामा गरेको कागज ।
मिति २०७२।०५।०४ गते बिहान प्रतिवादी रामकली चौधरीले के कुन समयमा आफ्नो बच्चा पानीमा फाली बेपत्ता बनाएको भन्ने कुरा कसैलाई थाहा दिइनन् । मिति २०७२।०५।०५ गते खोप लगाउने भनिएकोमा निज रामकली चौधरीले आफ्नो बच्चा खोप लगाउने स्थानमा नल्याएपछि छिमेकी रोमादेवी चौधरीले आफ्नो बच्चालाई खोप लगाउन ल्याउने हैन भनी निज प्रतिवादी रामकली चौधरीकै घरमै गएर भन्दा मैले बच्चा पानीमा फाली सकेँ भनेपछि सम्पूर्ण छिमेकीलगायत प्रहरीलाई जानकारी गराएको हो । निज प्रतिवादी पहिलादेखि नै दुई तिन ओटा विवाह गरिसकेको सुस्तमनस्थिति भएकी व्यक्ति हुन् भन्नेसमेत बेहोराको डबलबहादुर दियाकोटीसमेत जना ३ ले गरिदिएको मिति २०७२।५।२३ गतेको वस्तुस्थिति मुचुल्का ।
मिसिल संलग्न आधार प्रमाणहरूबाट प्रतिवादी रामकली चौधरीले आफ्नो नाबालक छोरालाई लालनपालन गर्न नसक्ने भनी निज छोरालाई मार्ने मनसायका साथ घरबाट बोकी लिई नजिकैको खोलामा फाली कर्तव्य गरी मारेको पुष्टि भई निज प्रतिवादीले मुलुकी ऐन, ज्यानसम्बन्धी महलको १ र १३(३) नं. को कसुर अपराध गरेको हुँदा निज प्रतिवादीलाई सोही १३(३) नं. बमोजिम सजाय हुन मागदाबी लिइएको छ भन्नेसमेत बेहोराको अभियोग मागदाबी ।
मेरो घरको आर्थिक अवस्था कमजोर भएको, म पनि सारै कमजोर भएकी र घरमा दुईवटा छोरी र एक छोरा पहिले थिए । त्यसपछि एउटा छोराको जन्म भयो र मैले काम गरी खानु पर्ने हुँदा म काम गर्न जाने, बच्चा जतिबेला पनि रोइरहने र श्रीमान् कामको लागि भारतमा गएका र घरमा छोराछोरीहरूले सताउने, के खाउँ भनेर रोई कराई गर्ने गरेकोमा मिति २०७२।५।४ गते बिहान उठी घरमा कामकाज गर्दा १ महिनाको बच्चा रून थालेपछि मेरो मनमा एक्कासी बच्चा र म खोलामा हाम फालेर मर्नुपर्छ भनी सोची घरको पूर्वपट्टिको खोलामा १ महिनाको बच्चालाई लिएर गई खोलामा पसेपछि बच्चालाई पानीमा फाली आफू डुब्न गएकोमा पानी कम्मरसम्म मात्र भएको र खोलामा रहेको झारमा हात लगाई बचेकी हुँ, पछि मनमा डर लागी त्यहाँबाट घरमा आएकी हुँ । घरमा आइसकेपछि गाउँघरमा छिमेकले सोधपुछ गर्दा मैले बच्चालाई पानीमा बगाई बेपत्ता गराएको कुरा भनेपछि छिमेकीले प्रहरीमा खबर गरिसकेपछि म पक्राउ परेकी हुँ । घरमा आर्थिक अवस्था कमजोर भएका कारणले गर्दा म र बच्चा सँगै मर्नका लागि खोलामा हाम फालेकी हुँ, पछि म खोलाको किनारामा झाडी भएकाले बची हालेँ र मेरो १ महिनाको बच्चा खोलाले बगाएर लगेको हो । बच्चालाई मात्र मार्ने उद्देश्य होइन बच्चा र आफू सँगै मर्ने उद्देश्यले खोलामा पसेका हौं भन्नेसमेत बेहोराको प्रतिवादी रामकली चौधरीले सुरू अदालतमा गरेको बयान ।
प्रतिवादीले मिति २०७२ साल भाद्र ४ गते ८:०० बजेको समयमा राति पानी परेको
थियो । नालामा पानी बढेको समयमा घरनजिकको चनौरा नालामा आफू बच्चालाई मार्ने उद्देश्यले लिई बच्चालाई काखमा लिई पानीमा हाम फाली मर्न खोज्दा बच्चालाई पानीले बगाई लगेको र आफू बग्ने क्रममा झ्याङ्गमा समाती बाहिर आई बचेकी हुन् भन्ने कुरा भोलिपल्ट निजलाई तिम्रो बच्चा कहाँ छ खोप लगाउन जानु पर्‍यो भन्दा मलाई घटनाको बारेमा सम्पूर्ण जानकारी गराएकी हुन् भन्नेसमेत बेहोराको मौकामा कागज गर्ने रोमादेवी चौधरीले सुरू अदालतमा गरेको बकपत्र ।
बच्चा धेरै भयो, घरको अवस्था कमजोर छ, पालन पोषण गर्न सकिँदैन भनेर घर नजिकको नालामा आफ्नो बच्चालाई पानीमा फाली बेपत्ता पारेकी हुन् । बच्चा पनि मार्ने आफू पनि मर्ने योजना बनाई बच्चालाई पानीमा फाली आफूले पनि मर्न खोजेकी थिइन् भन्नेसमेत बेहोराको जाहेरवाला सुरेन्द्र चौधरीले सुरू अदालतमा गरेको बकपत्र ।
प्रतिवादी स्वयंले सुरू अदालतमा बयान गर्दा आफ्नो एक महिनाको बच्चालाई बोकी लगी आफू पनि मर्ने र बच्चालाई पनि मार्ने सोची खोलामा पसेको भनी बयान गरेको र सो बयानलाई जाहेरवाला सुरेन्द्र चौधरी र रोमादेवी चौधरीको बकपत्रसमेतबाट पुष्टि भएको देखियो । बच्चाको लास फेला नपरे पनि प्रतिवादीको साबिती बयानसमेतबाट १ महिनाको बच्चालाई खोलामा फाली मारेको पुष्टि हुन आएकाले प्रतिवादीले वादीको अभियोग मागदाबीअनुसारको कसुर गरेको ठहर्छ । सो ठहर्नाले प्रतिवादी रामकली चौधरीलाई मुलुकी ऐन, ज्यानसम्बन्धी महलको १३(३) नं. अनुसार सर्वस्वसहित जन्मकैद हुने 
ठहर्छ । सर्वस्‍वसहित जन्मकैद भए पनि निजको मानसिक अवस्था पनि त्यति सही नभएको र उक्त अपराध गर्दा पनि घरमा खान लाउन समस्या परी आफू पनि मर्ने सोचेर खोलामा पसेको भन्नेसमेत बेहोराको बयान गरेको देखिँदा उक्त सर्वस्वसहित जन्मकैदको सजाय गर्दा चर्को पर्ने देखिन आएकाले अ.बं. १८८ नं. अनुसार १० वर्ष कैदको सजाय गर्दा मनासिब हुने हुँदा सोही बेहोराको रायसहित साधक सदरको लागि जाहेर गर्ने ठहर्छ भन्ने मिति २०७२।१२।२८ को सुरू कैलाली जिल्ला अदालतको फैसला ।
लोग्ने बेरोजगारका साथै मेरो आर्थिक विपन्नताका कारणले मलाई मानसिक रूपमा Depression भएको हुँदा उक्त घटना भएको हो । मलाई आफ्नै बच्चा मार्नु पर्ने कुनै रिसइवी, कारण र मनसाय थिएन । मेरो हातबाट खोलामा बच्चा छुट्न गई पानीमा खस्न गएको हो । वारदात कायम हुनु र अपराध स्वीकार गर्नु दुई भिन्न अवस्था भएको सन्दर्भमा तथ्य प्रमाणहरूको समुचित मूल्याङ्कन नै नगरी फौजदारी न्यायको मान्य सिद्धान्तविपरीत मलाई ज्यानसम्बन्धी महलको १३(३) नं. बमोजिम सर्वस्वसहित जन्मकैद गर्ने गरी सुरू कैलाली जिल्ला अदालतबाट भएको फैसला न्याय र कानूनसम्मत नभएको हुँदा उक्त फैसला बदर गरी आरोपित कसुरबाट सफाइ पाउँ भन्नेसमेत बेहोराको प्रतिवादी रामकली चौधरीको उच्च अदालत दिपायलमा लिएको पुनरावेदन जिकिर ।
मौका तथा अदालतमा समेत प्रतिवादीले आफ्नो पारिवारिक अवस्था र बाध्यतामा आफ्नो नाबालक बच्चालाई पानीमा फालेको कुरालाई स्वीकार गरी बयान गरेको र मिसिल संलग्न जाहेरी बेहोरा, मौकाको घटना विवरण कागज तथा प्रतिवादीको बयानबाट आफ्नो एक महिने नाबालक छोरालाई पानीमा फालेर बेपत्ता पारेकोमा विवाद नदेखिँदा जे जस्तो परिस्थितिमा मानिस मार्न छुट नहुने हुँदा सुरू कैलाली जिल्ला अदालतले गरेको सर्वस्वसहित जन्मकैद हुने ठहराएको फैसला मिलेकै देखिन्छ । आर्थिक विपन्नताको कारण बच्चा फाल्नु परेको भनी निजको बयानलाई आधार बनाई अ.बं. १८८ नं. बमोजिम १० वर्ष कैदको सजाय हुन प्रेषित गरेको राय मनासिब हुँदा सोहीबमोजिम हुन राय प्रेषित गरिएको छ भन्ने उच्च अदालत दिपायलको मिति २०७३।१२।१३ को फैसला ।
आर्थिक विपन्नता भई बाँच्न कठिन भई बच्चालाई दुध पिलाउन नसक्ने चरम गरिबीको कारण आफू पनि मर्ने विचारबाट उक्त घटना घट्न गएको हो । बच्चालाई मार्ने मेरो रिसइवी मनसाय केही 
होइन । आपराधिक मनसाय नराखी हुन गएको कार्य भएकोले मुलुकी ऐन, ज्यानसम्बन्धीको १३(३) नं. बमोजिम सर्वस्वसहित जन्मकैद हुने ठहराई अ.बं. १८८ नं. बमोजिम १० वर्ष कैदको राय लगाइएको फैसला त्रुटिपूर्ण हुँदा बदर उल्टी गरी सफाइ पाउँ भन्ने रामकली चौधरीले यस अदालतमा लिएको पुनरावेदन जिकिर ।
नियमबमोजिम दैनिक पेसी सूचीमा चढी पेस हुन आएको प्रस्तुत मुद्दामा पुनरावेदनसहितका मिसिल कागजात अध्ययन गरियो । 
यसमा प्रतिवादी रामकली चौधरीले आफ्नो एक महिने नाबालक छोरालाई लालनपालन गर्न नसक्ने भनी दिक्क भई मर्ने मार्ने योजनाका साथ घरबाट निस्की नजिकैको खोलामा फाली बेपत्ता बनाएको तर आफू खोलाभित्र पसेपछि डराई खोलाबाट फर्की आएको देखिँदा आफ्नो नाबालक छोरालाई खोलाको पानीमा फाली कर्तव्य गरी मारेको पुष्टि भएकोले निजले मुलुकी ऐन, ज्यानसम्बन्धी महलको १ नं. र १३(३) नं को कसुर गरेको हुँदा निज प्रतिवादीलाई ऐजन महलको १३(३) नं. बमोजिम सजाय गरिपाउँ भन्नेसमेत वादी नेपाल सरकारको अभियोग मागदाबी रहेकोमा सुरू कैलाली जिल्ला अदालत र उच्च अदालत दिपायलले निज प्रतिवादीलाई अभियोग मागदाबीबमोजिमको कसुर गरेको ठहर गर्दै सर्वस्वसहित जन्मकैदको सजाय गरी उक्त सजाय गर्दा चर्को पर्ने भनी अ.बं. १८८ नं. बमोजिम दश वर्षको कैदको सजाय हुन राय प्रेषित गरेको फैसलाउपर प्रतिवादीको तर्फबाट प्रस्तुत पुनरावेदन पर्न आएको पाइयो । अब उच्च अदालत दिपायलको फैसला मिलेको छ, छैन ? प्रतिवादीको पुनरावेदन जिकिर पुग्ने हो, होइन ? भनी निर्णय दिनुपर्ने देखियो ।
२. यसमा निर्णयतर्फ विचार गर्दा, प्रस्तुत मुद्दाका प्रतिवादी विरूद्ध जाहेरवालाले बच्चा पनि मार्ने आफू पनि पर्ने भनी बच्चा पानीमा फाली बेपत्ता गरेको भनी किटानी जाहेरी दिएकोमा जाहेरी पुष्टि गरी अदालतमा समेत बयान गरेको पाइन्छ । मौकामा तथा अदालतमा समेत प्रतिवादीले आफ्नो पारिवारिक अवस्था कमजोर भएको कारण खुवाउने समस्यासमेतको कारण आफ्नो नाबालक बच्चालाई पानीमा फालेको स्वीकार गरी आफू पनि मर्नुपर्छ भनी बच्चा फाली आफू डुबेकोमा पछि डर लागी बचेको भन्ने बयान गरेको देखिन्छ । मौकामा कागज गर्ने अधिकांश व्यक्तिले प्रतिवादीले भनेर उनको बच्चा पानीमा फालेको कुरा थाहा पाएको भनी लेखाइदिएको पाइन्छ । मौकामा कागज गर्ने रोमादेवी चौधरीले अदालतमा आर्इ बकपत्र गर्दा प्रतिवादीले चनौरा नालामा आफू पनि मर्ने बच्चालार्इ पनि मार्ने भन्ने उद्देश्य लिर्इ बच्चा काखमा लिर्इ पानीमा हाम फाली मर्न खोज्दा बच्चालार्इ पानीले बगार्इ लगेको र आफू बग्ने क्रममा झ्याङ समाती बाहिर आर्इ बचेको भन्नेसमेत घटनाबारे प्रतिवादीबाटै विस्तृत थाहा पाएको भनी उल्लेख गरेको देखिन्छ । कसुर गरेको भन्ने मौका तथा अदालतसमक्षको प्रतिवादीको साबिती बयानलाई जाहेरी तथा जाहेरवालासमेतको बकपत्रसमेतबाट समर्थित भर्इ प्रतिवादीले आफ्नो एक महिने नाबालक छोरालाई पानीमा फालेको र बच्चा बेपत्ता भएको तथ्य पुष्टि हुन आउँछ । बच्चाको लास पाइएको नदेखिए तापनि प्रतिवादीको कम्मरसम्म आउने पानीको गहिराइयुक्त खोलाको पानीमा फाली तत्कालै खोलाको पानीले बगार्इ कसैले बचाएको भन्ने नदेखिएको अवस्थामा त्यसरी तत्कालै बेपत्ता भएको एक महिनाको बच्चा जिउँदो होला भनी अनुमान गर्न सकिने अवस्था देखिएन । सामान्य समझले बच्चा जिउँदो रहन सक्ने अवस्था नै नदेखिएको अवस्थामा लास नभेटिएको भन्ने कारणले मात्र अभियोग दाबीको कसुरबाट प्रतिवादीले उन्मुक्ति पाउने देखिएन । लास नभेटिए तापनि अन्य सबुद प्रमाणबाट कसुर गरेको पुष्टि हुन आएको छ । चरम विपन्नताको परिणाम स्वरूप पोषणयुक्त खाना खान सक्ने स्थिति नरहेबाट एउटा आमाले आफ्नो बच्चालाई आफ्नो दुध पनि ख्वाउन नसकी आफू पनि मर्ने र बच्चालाई पनि मार्ने सोच लिएर प्रस्तुत वारदात भएको देखिएको छ । तर कानूनले जे जस्तो परिस्थितिमा पनि मानिस मार्ने छुट कसैलाई हुँदैन । मार्ने नियतले बच्चा लिई गई चनौरा भन्ने खोलामा लगी फाली मारेको देखिएको 
छ । पानीको बहाव गहिरो भएको खोलामा बच्चा फाली बेपत्ता पारेकोमा बच्चा जिउँदो रहन सक्ने अवस्था नै नदेखिर्इ आपराधिक कार्य गरेको पुष्टि भएको र सानो उमेरको बच्चालार्इ मार्ने नियतले खोलामा लिर्इ गर्इ पानीमा फाली बगार्इ बचाउन कोसिससमेत केही नगरेबाट मार्ने मनसाय पुष्टि हुन आएकोले अभियोग दाबीबमोजिम मुलुकी ऐन ज्यानसम्बन्धीको १३(३) नं को कसुर ठहर गरी सोही नं. बमोजिम सर्वस्वसहित जन्मकैदको सजाय हुने ठहराएको सुरू जिल्ला अदालतको फैसलालार्इ सदर हुने ठहराएको उच्च अदालत दिपायलको फैसला मिलेकै देखिन आयो ।
३. अब निज प्रतिवादी रामकली चौधरीलार्इ अ.बं. १८८ नं. बमोजिम कम कैद हुने भनी सुरू तथा उच्च अदालतको राय भएको सन्दर्भमा हेर्दा, चेतनाको कमी भएको र आर्थिक विपन्नताले कारण समाजमा यस्ता कहाली लाग्दा घटना यदाकदा हुने गरे पनि मूलत: सामाजिक परिवेशसमेतलार्इ नजरअन्दाज गर्नु अन्यायपूर्ण हुन सक्तछ । एउटा आमाले आफ्नो बच्चालाई आफ्नो दुध पनि ख्वाउन नसकी आफू पनि मर्ने र बच्चालाई पनि मार्ने सोच लिएर प्रस्तुत वारदात भएको देखिएकोले मानवीय पक्ष तथा अन्य आर्थिक सामाजिक परिस्थिति (Context) ले पनि अपराध घटाउने कारक तत्त्वको रूपमा रहेको छ । अत: कैदको हकमा चरम आर्थिक विपन्नतासमेतको कारण बच्चा लिई आफूसमेत मर्ने मनसाय राखी खोलामा गएको र बच्चा फालेको भन्ने देखिन आएको अवस्थासमेत विचार गर्दा कानूनबमोजिमको सर्वस्वसहितको जन्मकैदको सजाय गर्दा चर्को पर्ने देखिन आएको र ३ (तीन) वर्ष कैद गर्दा पनि कानूनको मकसद पूरा नै हुने देखिन आएकोले मुलुकी ऐन, अ.बं. १८८ नं. बमोजिम ३ (तीन) वर्ष कैद हुन न्यायोचित हुने देखियो । 
४. तसर्थ प्रतिवादी रामकली चौधरीले ज्यानसम्बन्धीको १३(३) नं. को कसुर गरेको ठहरार्इ सोही १३(३) नं. बमोजिम सर्वस्वसहित जन्मकैद हुने ठहराएको सुरू कैलाली जिल्ला अदालतको मिति २०७२।१२।२८ को फैसला सदर हुने ठहराएको उच्च अदालत दिपायलको मिति २०७३।१२।१३ को फैसला मिलेकै देखिँदा सदर हुने ठहर्छ । कैदको हकमा निज प्रतिवादी रामकली चौधरीलार्इ मुलुकी ऐन, अ.बं.१८८ नं. बमोजिम ३ (तीन) वर्ष कैद हुने ठहर्छ । निज प्रतिवादी रामकली चौधरी मिति २०७२।५।६ देखि हिरासत तथा कैदमा रहेको देखिँदा लागेको कैद भुक्तान भएको र अन्य मुद्दाबाट थुनामा वा कैदमा राख्नु नपर्ने भए प्रस्तुत मुद्दाबाट आजै कैदबाट मुक्त गरिदिने ठहर्छ । सफाइ पाउँ भन्ने प्रतिवादी रामकली चौधरीको पुनरावेदन जिकिर पुग्न सक्तैन । अरूमा तपसिलबमोजिम गर्नू ।
तपसिल
माथि ठहर खण्डमा लेखिएबमोजिम प्रतिवादी रामकली चौधरीलाई ज्यानसम्बन्धीको १३(३) नं. बमोजिम सर्वस्वसहित जन्मकैद हुने ठहरी फैसला भर्इ कैदको हकमा अ.बं. १८८ नं. बमोजिम ३ (तीन) वर्ष कैद हुने ठहरी फैसला भएकोले सोहीबमोजिम सर्वस्वसहित जन्मकैदको लगत जनाई कैदको हकमा निजलाई लागेको कैद वर्ष ३ (तीन) भुक्तान भएकोले अन्य मुद्दाबाट थुनामा राख्नु नपर्ने भए प्रस्तुत मुद्दाबाट छाडी दिनु भनी भएको संक्षिप्त फैसलाबमोजिम सम्बन्धित कारागारलाई समेत लेखी पठाई सकिएको सोहीबमोजिम कैद लगत संशोधन गरी जनाउनु भनी सुरू कैलाली जिल्ला अदालतलार्इ लेखी पठाउनू ..१ 
दायरीको लगत कट्टा गरी मिसिल नियमानुसार बुझाई दिनू ............................................................२
 
उक्त रायमा सहमत छु ।
न्या. टंकबहादुर मोक्तान
 
इजलास अधिकृतः हर्कबहादुर क्षेत्री
इति संवत् २०७५ साल भाद्र १९ गते रोज ३ शुभम् । 