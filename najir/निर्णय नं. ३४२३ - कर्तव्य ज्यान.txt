

निर्णय नं. ३४२३ ने.का.प. २०४५      अङ्क ४
 
 
संयुक्त इजलास
माननीय न्यायाधीश श्री पृथ्वीबहादुर सिंह
माननीय न्यायाधीश श्री हिरण्येश्वरमान प्रधान
सम्वत् २०४३ सालको फौ.पु.नं. ५५६
फैसला भएको मिति : २०४५।२।३०।१ मा
 
पुनरावेदक/वादी : माधवप्रसाद अधिकारीको जाहेरीले श्री ५ को सरकार
विरुद्ध
विपक्षी/प्रतिवादी : जि. झापा महेशपुर गा.पं. वडा नं. ५ बस्ने गायत्रीदेवी काफ्ले
 
मुद्दा : कर्तव्य ज्यान
 
(१)                 प्रहरी समक्ष आफू सावित भई अदालतमा मात्र कसूरमा इन्कार रहेको सह–अभियुक्तले गरेको पोल अरु कतैबाट स्वतन्त्र रुपमा पुष्टी भएको देखिन नआएकोले सफाई पाउने ठहर्‍याएको इन्साफ सदर गरेको फैसला मनासिव ठहर्ने । 
(प्रकरण नं.  २१)
 
पुनरावेदक/वादीतर्फबाट : विद्वान मुख्य न्यायाधिवक्ता श्री केदारप्रसाद शर्मा
 
फैसला
न्या.पृथ्वीबहादुर सिंह : पूर्वाञ्चल क्षेत्रीय अदालतको फैसला उपर यस अदालतमा पुनरावेदन पर्न आएको प्रस्तुत मुद्दाको संक्षिप्त व्यहोरा यसप्रकार रहेछ ।
२.     ०३९।१२।२३ गते बाबु गोपिचन्द अधिकारी भद्रपुर हटियामा जानु भएको सो दिन घरमा आउनु भएन, खोज तलाश गर्दा गायत्री देवीको घरमा नोकरी गरी बस्ने नाम थाहा नभएको सतारले मंगला सतार समेतलाई गोरुको पैसा दिलाई दिएको र त्यसपछि कर्णबहादुरसँग बाबुको वाद विवाद भएको र चन्द्रबहादुर कार्कीसँग मादक पदार्थ सेवन गरी सकी चन्द्रबहादुरले नयाँ बजारसम्म पुर्‍याई दिएको भन्ने पत्ता लागी खोजी गर्ने काम जारी राखी गलगलीमातर्फ जाँदै गरेको अवस्था मेची खोलाको बगरमा गिद्ध र कुकुरले सिनु खाँदै गरेको देखी हेर्दा बाबुको लाश चिन्ही घरमा खबर गरी लाश रुंगी जाहेर गरेको छु कर्तव्यवाला पत्ता लगाई सजायँ गरिपाउँ भन्ने जाहेरी ।
३.     ०३९।१२।२५ गते चन्दन सतारले गोरु हटियामा बेच्न लागेको थियो । बेची सकेपछि पैसा र घडी  समेत गोपीचन्दले लिएको भन्ने सुनेको हुँ, सोही रीसइवीले गोपीचन्दको हत्या गरेको हुनुपर्छ भन्ने मंगल सतारले प्रहरीमा गरेको कागज ।
४.     चन्दन सतार समेतकै कर्तव्यबाट मृतक गोपिचन्दको मृत्यु भएको हो भन्ने राम दायल राय समेतको सरजमीन मुचुल्का ।
५.     गायत्रीदेवीले गोपिचन्दलाई मार्नु भनेकोले खुमु, विश्वनाथ, अर्जुन म समेत भई मारी खेम, विश्वनाथ, अर्जुन खोपना मंगल म समेतले बाँधी मेची खोलामा लाँदै गर्दा पर पुगेपछि म गायत्री देवीलाई खबर दिएको हुँ भन्ने चन्दन भन्ने गणेश सोरेन सतारले प्रहरीमा गरेको बयान कागज ।
६.     गोपीचन्दलाई मार्नु भन्ने बचन दिएको हैन मलाई चन्दनले किन पोल गरे निजै जानुन् भन्ने गायत्रीदेवीले प्रहरीमा गरेको बयान कागज ।
७.     गोपीचन्द र गायत्रीदेवीका बीच जग्गा मुद्दामा रीसइवी थियो । गोपीचन्दलाई कस्ले मारे भन्न सक्दिन भन्ने कर्णबहादुरले प्रहरीमा गरेको बयान कागज ।
८.     गायत्रीदेवीलाई ज्यानसम्बन्धीको १३ को दफा ४ र चन्दन भन्ने गणेशलाई ऐ.१३ को ३ र अर्जुन, खेमु, विश्वनाथ, विदेशी नागरिक भएकोले पक्राउ परेका अवस्था निजहरू उपर पनि सोही १३–३ र होपनामंगा, विदेशी नागरिक हुँदा नेपाल सरहदमा फेला परेमा निजहरू उपर ऐ.१७ नं. को देहाय ३ अनुसार पक्राउ हुनु पर्ने भन्ने प्रहरी प्रतिवेदन ।
९.     मैले मार्ने बचन दिई गोपीचन्दलाई मार्न लगाएको छैन । नातादार मानिस हुँ, मार्न लगाउनु पर्ने कारण केही छैन भन्ने गायत्रीदेवीले अदालतमा गरेको बयान ।
१०.    गोपीचन्दले धेरै हैरानी दियो । यसलाई तिमीहरूले मार्न सक्छौ ? मैले सक्दिन भने । अनी खुमु र विश्वनाथलाई मार्न सक्छौ ? भन्दा खुमुले सक्छु भनेबाट रु.२५।– खुमुको हातमा हाली दिइन र बाँसको लाठीले गोपीचन्दलाई हिर्काएँ किन हिर्काएको भन्दा तँलाई पनि मारी दिन्छु यो कुरो कसैलाई नभन्नु भने पछि म घर गएँ । त्यसपछि कसरी मारे मलाई थाहा छैन । मार्नमा मेरो सहमती छैन । मैले मारेको समेत हैन भन्ने चन्दन भन्ने गणेश सोरेन सतारले अदालतमा गरेको बयान ।
११.    ०३९।१२।२३ गते ४।५ बजे प्र. गायत्रीदेवीलाई निजकै घरमा देखेको हुँ भोला भ्रज राजवंसी सुखन राजवंशी समेतसँग भेट भएन भन्ने सुरेन राजवंशी, गायत्रीदेवीको बचनले मार्न लगिएको हो भन्ने जाहेरवाला माधवप्रसादको बकपत्र ।
१२.    प्रहरी प्रतिवेदनका पेटबोलीका कर्णबहादुरलाई बुझ्ने भन्ने आदेश ।
१३.    रीसइवी साधन गर्ने प्र.गायत्रीदेवीले गोपीचन्दलाई मार्नुमराउनु गरेको छैन भन्ने बर्णबहादुरको बकपत्र ।
१४.    प्र. गायत्रीदेवीले बचन दिएको भनी भन्न सकिने स्थिति नदेखिँदा प्रहरी प्रतिवेदन माग दावी बमोजिम गायत्रीदेवीले गोपीचन्दलाई मार्न बचन दिएको ठहर्दैन प्र. गायत्रीदेवीले सफाई पाउने ठहर्छ ।
१५.    प्र. गणेश सोरेन सतारलाई ज्यानसम्बन्धी महलको देहाय दफा १३(३) बमोजिम जन्म कैदको सजायँ हुन्छ साधक सदर भई आए बमोजिम गर्ने भन्ने शुरु झापा जिल्ला अदालतको २०४१।१२।६ गतेको  फैसला ।
१६.    शुरु झापा जिल्ला अदालतबाट भएको फैसला त्रुटिपूर्ण हुँदा बदर गरी प्रतिवादीलाई माग बमोजिम सजायँ गरिपाउँ भन्ने श्री ५ को सरकारको ०४२।२।१ गतेको पुनरावेदन ।
१७.    शुरु झापा जि.अ.को इन्साफ मनासिव ठहर्छ भन्ने समेतको पु.क्षे.अ.को फैसला ।
१८.    उक्त पु.क्षे.अ.को फैसलामा चित्त बुझेन, प्र.गायत्रीदेवीलाई दावीबमोजिम सजायँ गरिपाउँ भन्ने  समेतको वादी श्री ५ को सरकारको यस अदालतमा पर्न आएको पुनरावेदन ।
१९.    नियमबमोजिम पेशी सूचीमा चढी आज पेश हुनआएको प्रस्तुत मुद्दामा पुनरावेदक वादी श्री ५ को सरकारतर्फबाट उपस्थित हुनुभएका विद्वान मुख्य न्यायाधिवक्ता श्री केदरप्रसाद शर्माले गर्नु भएको बहस समेत सुनियो ।
२०.    अब पु.क्षे.अ.बाट भएको फैसला मनासिव वा बेमनासिव केरहेछ भन्ने कुराको निर्णय दिनुपरेकोछ ।
२१.    निर्णयतर्फ विचार गर्दा यसमा पर्न आएको श्री ५ को सरकारतर्फको पुनरावेदनबाट विचार गर्दा गायत्रीदेवी आफूले आरोपित कसूरमा अधिकार प्राप्त अधिकारी र अदालत समक्ष इन्कार रहेको पाइन्छ । चन्दन भन्ने गणेश सोरेनले गायत्रीदेवीले मृतक गोपीचन्दलाई मार्नु भनी बचन दिएको भनी पोलसम्म गरेको देखिन्छ । सो पोललाई समर्थन गर्ने कुनै स्वतन्त्र प्रमाण पेश भएको मिसिलबाट देखिन आएको छैन । प्रहरी समक्ष आफू सावित भई अदालतमा मात्र कसूरमा इन्कार रहेको सह–अभियुक्त चन्दन भन्ने गणेश सोरेनले गरेको पोल अरु कतैबाट स्वतन्त्र रुपमा पुष्टी भएको देखिन नआएकोले निज गायत्रीदेवीले सफाई पाउने ठहर्‍याएको शुरु झापा जि.अ.को इन्साफ सदर गरेको पूर्वाञ्चल क्षेत्रीय अदालतको फैसला मनासिव ठहर्छ । श्री ५ को सरकारको पुनरावेदन जिकिर पुग्न सक्दैन । ज्यानसम्बन्धीको १३(३) नं. बमोजिम जन्म कैदको सजायँ हुने ठहर्‍याएपछि अ.बं. १८६ नं. बमोजिम साधक जाहेर गर्नु पर्ने कानूनी व्यवस्था बमोजिम जोहरी फैसला भएको नदेखिँदा साधक जाहेर गर्न पर्ने नपर्ने हेरी कानून बमोजिम गर्नु भनी मिसिल पूर्वाञ्चल क्षेत्रीय अदालतमा पठाई दिनु ।
 
उक्त रायमा म सहमत छु । 
न्या.हिरण्येश्वरमान प्रधान
 
इति सम्वत् २०४५ साल ज्येष्ठ ३० गते रोज १ शुभम् ।
  