

निर्णय नं. ३४१८ ने.का.प. २०४५      अङ्क ४
 
 
संयुक्त इजलास
माननीय न्यायाधीश श्री सुरेन्द्रप्रसाद सिंह
माननीय न्यायाधीश श्री रुद्रबहादुर सिंह
सम्वत् २०४३ सालको रिट नं. २१९८
आदेश भएको मिति : २०४५।१।२७।२ मा
 
रिट निवेदक : का.जि.का.न.पं. वडा नं. २ लाजिम्पाट बस्ने केशवनाथ शर्मा
विरुद्ध
विपक्षी : सम्माननीय प्रधानमन्त्री श्री ५ को सरकार मन्त्रीपरिषद् सचिवालय काठमाडौंसमेत
 
विषय : उत्प्रेषण
 
(१)                 आफूलाई भएको अख्तियारको कानूनी आधार प्रमाण कुनै पनि पेश गर्न नसकेको यस्तो स्थितिमा बैंकको कर्मचारी नियमावली, बमोजिम नोकरीबाट वर्खास्त गर्ने गरी बैंकबाट भएको निर्णय उचित र पर्याप्त आधारमा कानून अनुरुप नै गरे भएको देखिने । 
(प्रकरण नं.  १०)
 
रिट निवेदकतर्फबाट : विद्वान वरिष्ठ अधिवक्ता श्री मुकुन्द रेग्मी, विद्वान वरिष्ठ अधिवक्ता श्री कृष्णप्रसाद पन्त विद्वान अधिवक्ता श्री सिन्धुनाथ प्याकुरेल
विपक्षीतर्फबाट : विद्वान वरिष्ठ अधिवक्ताहरु श्री शम्भुप्रसाद ज्ञावाली, श्री कुसुम श्रेष्ठ, लक्ष्मणप्रसाद अर्याल विद्वान का.मु. अतिरिक्त न्यायाधिवक्ता श्री प्रेमबहादुर विष्ट
 
आदेश
न्या.सुरेन्द्रप्रसाद सिंह : नेपालको संविधान, २०१९ को धारा १६।७१ अन्तर्गत पर्न आएको प्रस्तुत रिट निवेदनको संक्षिप्त विवरण संक्षेपमा निम्नानुसार छ । 
२.     म निवेदक विपक्षी बैंकको डेपुटी गभर्नरको पदमा कायम मुकायम नियुक्ति भई कामकाज गरिआएको अवस्था तत्कालीन प्रधान मन्त्रीज्यू, माननीय लोकेन्द्रबहादुर चन्दज्यूले राष्ट्रको हितको लागि एक अरब डलर ऋण लिने सम्बन्धमा विदेशमा गई वस्तु स्थिति बुझ्न २०४१।५।२५ गते खटाई पठाउनु भएको र विपक्षी गभर्नरज्यूले २०४१।८।२२ मा दिनुभएको वक्तव्य समेत अनुसार विपक्षी बैंकले समेत उक्त कार्यमा पठाएको प्रष्ट छ मैले आदेशको पालना गरी गरेको कामलाई आफ्नो पदको जिम्मेवारी अनुसार आचरण नगरेको भन्ने उचित र पर्याप्त कारण बिनाको आधारहीन आरोप लगाई मेरो विशिष्ट श्रेणीको पदबाट नेपाल राष्ट्र बैंक कर्मचारी नियमावली, २०१५ को परिच्छेद–७ को नियम १ को (ङ) र ऐ.को नियम ४ को (छ) बमोजिम नोकरीबाट बर्खास्त गरिएको पत्र २०४३।७।२ मा दिइए उपर ऐ.को नियम १० अनुसार विपक्षी सञ्चालक समिति समक्ष पुनरावेदन गर्दा मेरो पुनरावेदन अस्वीकृत गर्ने २०४३।९।२० मा निर्णय गरिएको जानकारी २०४३।९।२३।४ मा प्राप्त भएको छ । मसंग २०४३।१।३१ मा स्पष्टीकरण माग गर्दा २०४१।८।१३ देखि सस्पेण्ड गरिएको भनिएको थियो । मलाई सोको रीतपूर्वकको आदेश तथा पत्र दिइएको थिएन राष्ट्र बैंक नियमावली (संशोधन सहित), २०१५ को परिच्छेद ७ को नियम ७ को (क) अनुसार सस्पेण्ड गरिएको २ महीना भित्रै अन्तिम आदेश गरिसक्नु पर्ने बाध्यात्मक कानूनी व्यवस्था छ । सामान्य सिद्धान्त, २०४३ अनुसार ४५ दिन भन्दा बढी निलम्बन गर्नु परेमा सञ्चालक समितिको स्वीकृति लिई अरु ४५ दिनसम्म निलम्बन गर्न सकिने प्रावधान छ । मलाई सस्पेण्ड गरेको करिव डेढ वर्ष पछि स्पष्टीकरण सोधी त्यसपछि ४ महीना भन्दा बढीको अवधि नघाई नोकरीबाट बर्खास्त गर्न नहुनेमा गरेको उक्त नियम तथा सामान्य सिद्धान्तको पूर्णतया बिपरीत छ नेपाल राष्ट्र बैंक ऐन, २०१२ को दफा ६ को उपदफा (३) अनुसार २ वर्षको लागि मलाई श्री ५ को सरकारले का.मु. डेपुटी गभर्नरको पदमा नियुक्ति गरेको हो मलाई बर्खास्त गर्ने अधिकार पनि श्री ५ को सरकारलाई मात्र छ । विपक्षी गभर्नरज्यूलाई  छैन । म डेपुटी, गभर्नरको पदमा कार्यरत रहेको अवस्था सो पदको हैसियतले आदेश निर्देशन अनुसार गरेको विषयलाई बिपरीत अर्थ गरी पदको जिम्मेवारी अनुसार आचरण नगरेको भन्ने निराधार आरोप लगाई नोकरीबाट बर्खास्त गर्ने गरेको प्रत्यक्ष रुपमा अधिकार क्षेत्र विहिन देखिँदा अ.बं. ३५ नं. अनुसार बदरै हुनुपर्छ । माथिल्लो पदमा काम गरेको विषयलाई तल्लो पदमा फर्किए पछि सो तल्लो पदको सम्बन्धमा कारवाही सजायँ गर्ने अधिकारीले नै बर्खास्त गर्न पाउँछ भन्ने कुनै कानूनमा उल्लिखित छैन । त्यसमा पनि मेरो का.मु. डेपुटी गभर्नरको पद २०४१।८।१५ गते सम्म कायमै रहेको अवस्था सो अगावै २०४१।८।१३ मै सस्पेण्ड गरी गरेका कारवाही सजायँ समेतको कार्यहरु दुषित तथा अधिकार क्षेत्र विहिन छन् । नेपाल राष्ट्र बैंक कर्मचारी नियमावली, २०१५ को नियम ४(छ) मा आफ्नो पदको जिम्मेवारी अनुसार आचरण नगरेमा नियुक्ति गर्ने अधिकारीले बर्खास्त गर्ने अधिकार दिइएको छ । उक्त अनुसारको जिम्मेवारी र आचरण ठीक छ छैन नियुक्ति गर्ने अधिकारीले न्यायिक लेखाजोखा तथा विवेचना गर्नुपर्ने आवश्यकता हुन आउँछ । डेपुटी गभर्नरले गरेको काम आफ्नो पदको जिम्मेवारी अनुसारको आचरण हो होइन भनी जाँच्ने अधिकार गभर्नरज्यूलाई छैन । राष्ट्र बैंक नियमावली, २०१५ को परिच्छेद ६ को नियम १६(१), १६(२) र १६(५) समेत अनुसार तोकिए बमोजिम खटाइएको काममा कर्तव्य निष्ठ भई काम गरेकोमा म उपर कारवाही सजायँ गर्न न्यायसंगत देखिन्न प्रधानमन्त्रीज्यूले काममा खटाएको विषयमा टिकाटिप्पणी गरी प्रधान मन्त्रीज्यूको अधिकारको विवेचना गर्ने अधिकार गभर्नरज्यूलाई कुनै कानूनले प्रदान गरेको छैन । क्षणभरको लागि विपक्षी गभर्नरज्यूले नै कारवाही सजायँ गर्न पाउने हो की भन्नलाई पनि राष्ट्र बैंक कर्मचारी नियमावली, २०१५ को परिच्छेद २ को नियम (२) मा नियुक्ति गर्ने अधिकार गभर्नरलाई माने पनि  सहायक वा माथिल्लो पदमा स्थायी नियुक्तिको गर्दा लोक सेवा आयोगको परामर्श लिनुपर्ने बाध्यात्मक व्यवस्था हुनाले बर्खास्त गर्नु पर्दा पनि परामर्श लिनुपर्ने अनिवार्य आवश्यकता छ । सो कुरा नेपालको संविधानको धारा ७८(३क) मा व्यवस्था गरिएको सो को बिपरीत लोक सेवा आयोगको परामर्श लिनपर्ने हैन भनी संविधानको मर्यादा नराखी आदेश गर्न मिल्दैन । मलाई सञ्चालक समितिले नियुक्ति गरेको हो, बर्खास्त गर्न गभर्नरज्यूले पाउने छैन । मलाई बर्खास्त गर्दा भविष्यमा योग्य वा आयोग्य के ठहरिएको हो केही उल्लेख छैन । कारवाही सजायँ गर्दा लोक सेवा आयोगको सामान्य सिद्धान्त अनुसार नगरी सो को बिपरीत गरिएको छ । नियमानुसार २ पटक स्पष्टीकरण लिनुपर्नेमा म सँग १ पटक मात्र स्पष्टीकरण लिइयो । मैले लिएका जिकिरहरुलाई कानून बिपरीत देखिन्छ भन्ने मात्र अभियोग लगाइएको छ कुन कानूनको बिपरीत भएको सो उल्लेख छैन । विपक्षी गभर्नरज्यूले अभियोगका विषयमा के कस्तो जाँच बुझ गर्नु भयो उल्लेख छैन मैले स्पष्टीकरणमा उल्लेख गरेका निर्दोषिताका प्रमाणहरू नबुझी अ.बं. १३९ नं. र प्रमाण ऐन, २०३१ को दफा ५४ समेतको त्रुटी गरिएको छ । संविधान बमोजिम गठीत मन्त्रीपरिषद्को अध्यक्ष प्रधान मन्त्रीज्यूले संवैधानिक व्यवस्था अनुरुपको अधिकार प्रयोग गरी राष्ट्रहितको लागि एक अरब डलर ऋण लिने सम्बन्धमा विदेशमा गई कुराकानी गर्न निर्देशन दिन नेपाल राष्ट्र बैंक ऐन, २०१२ को दफा ५(१) ले मिल्ने र त्यस्तो आदेश निर्देशन पालन गर्ने कर्तव्य बैंकको हुने कानूनी व्यवस्था भइरहेकोलाई बिपरीत अर्थ गरी श्री ५ को सरकारले निर्देशन नदिएको भन्नु संवैधानिक व्यवस्थाको बिपरीत जानु हो । बैंकले ऋण लिन नखोजे जस्तो दर्शायी मलाई मात्र दोष भागी गराउन खोजिएको छ श्रीमान गभर्नरज्यूले दिनुभएको वक्तव्य समेतबाट मलाई राष्ट्र बैंक समेतले खटाई पठाएको प्रष्ट देखिन्छ । मलाई सस्पेण्ड गर्दा प्रधानमन्त्रीले दिनुभएको निर्देशन समेत भन्दा बाहिर जाने प्रयास गरेको छ छैन बुझ्न निलम्बनको कारवाही भएको भन्ने उल्लेख भएकोमा मैले यो यो चाहिं काम निर्देशन भन्दा बाहिर गई गरेको भनी भन्न सकेको छैन । तसर्थ उपरोक्त काम कारवाहीबाट मेरो संवैधानिक हक हनन् भएकाले नेपालको संविधानको धारा ७१ बमोजिम असाधारण अधिकार क्षेत्र प्रयोग गरी विपक्षी गभर्नरज्यूले ०४३।७।२ मा दिएको बर्खास्त पत्र र विपक्षी सञ्चालक समितिले मेरो पुनरावेदन अस्वीकृत गर्ने गरेको २०४३।९।२० को निर्णय २०४३।९।२३ को पत्र र यस सम्बन्धमा भए गरे गरिएका यावत समस्त काम कारवाहीहरू निर्णय समेत उत्प्रेषणको आदेशद्वारा बदर गरी हक प्रचलन गराई पाउँ भन्ने समेत व्यहोराको केशवनाथ शर्माको रिट निवेदन ।
३.     यसमा विपक्षीहरूबाट लिखितजवाफ मगाई आएपछि वा अवधि नाघेपछि नियमानुसार गरी पेश गर्नु भन्ने समेत व्यहोराको यस अदालत एक न्यायाधीशको इजलासबाट २०४३।१०।२१ मा भएको आदेश ।
४.     प्रधानमन्त्रीको पदमा मेरो बहाली २०४३।३।२ मा भएको हो, निवेदकको बर्खास्ती बाहेक अन्य काम कुरा मेरो बहाली भन्दा पहिलेको देखिएको र मैले निजलाई यस्तो गरें भन्न नसकेकोले मलाई विपक्षी बनाएको निरर्थक देखिन्छ । राष्ट्र बैंक संगठित संस्था हुँदा त्यहाँका कर्मचारी भर्ना सरुवा, बढुवा विभागीय कारवाही आदिको लागि आफ्नै नियमहरू हुन्छन् । त्यस्ता संस्थाका कर्मचारी उपर अख्तियारवालाबाट कारवाही गरीने व्यवस्था हुन्छ, त्यसमा श्री ५ को सरकार लगायत अन्य बाहृय निकायको हस्तक्षेप हुन सक्तैन, निजको कुनै हकमा मबाट आघात नपुगेको स्पष्ट गर्दे रिट खारेज हुन अनुरोध गरिन्छ भन्ने समेत व्यहोराको प्रधानमन्त्री श्री मरीचमान सिंह श्रेष्ठको लिखितजवाफ ।
५.     आयोगबाट रिट निवेदकको हक हितमा असर पर्ने कुनै काम भएको छैन र सो कुरा निवेदनमा भन्न सकेको छैन । कसैको निवेदन परेको आधारमा मात्र आयोगले सुपरिवेक्षण प्रक्रिया अपनाउने नभई नियमित कार्यक्रम अन्तर्गत अनुकूल मिलाई गर्ने गरिन्छ । आयोगले सुपरिवेक्षण गरिदिएन भन्ने जिकिर निराधार देखिँदा आयोगको हकमा रिट खारेज गरिपाउँ भन्ने समेत व्यहोराको लोक सेवा आयोग कमलपोखरीको लिखितजवाफ ।
६.     नेपाल राष्ट्र बैंक ऐन, २०१२ को दफा ५(२) अनुसार नेपाल राष्ट्र बैंक सञ्चालन गर्ने र बैंकले गर्नु पर्ने सबै कार्य सम्पादन गर्ने समेत समस्त कार्यभार सञ्चालक समितिमा रहने र ऐ.को दफा ५(३) अनुसार नियमबमोजिम सञ्चालक समितिको रेखदेख र निर्देशनमा रही उक्त समितिको अख्तियार गभर्नरले सञ्चालन गर्न पाउने तथा बैंकको काम सुचारु रुपले चलाउन गर्भनरले आफूले पाएको कामको अख्तियारी आफ्नो जवाफदेहीका डेपुटी गभर्नर र बैंकका अन्य कर्मचारीहरूलाई सुम्पन सक्ने गरेको छ । त्यस्तोमा जे जति अख्तियार सुम्पेको छ त्यति हदसम्म मात्र सम्बन्धित डेपुटी गभर्नर वा कर्मचारीले सञ्चालन गर्न पाउने हो । यस्तो स्थितिमा निवेदकले ऐन नियमबमोजिम आफूलाई भएको अधिकार र अख्तियार बमोजिम गरेको समेत भन्न नसकी तत्कालीन प्रधानमन्त्रीज्यूको आदेश अनुसार भए गरेको भन्दै प्रतिवाद गरी सफाई पाउने आधार दिन नसकेबाट नोकरीबाट बर्खास्त गरिएको हो । सो बर्खास्ती उपर सञ्चालक समिति समक्ष गरेको पुनरावेदनबाट पनि निवेदकले आफूले अख्तियारी नै नपाएको कार्य गरी आफ्नो पदको जिम्मेवारी अनुसार आचरण नगरेको देखिँदा गभर्नरको कारवाही निर्णय ठीक ठहर्‍याई पुनरावेदन अस्वीकृत गर्ने निर्णय भएको हो । निवेदकले सस्पेण्ड सम्बन्धमा लिएका जिकिरका हकमा डेपुटी गर्भनर इश्वरीराज पाण्डे काजबाट नफर्कुन्जेल वा २ वर्षमा जुन घटी हुन्छ त्यति अवधिको लागि निवेदक श्री ५ को सरकारबाट का.मु. मुकरर भएकोमा निज इश्वरीराज पाण्डे काजबाट फर्की २०४१।७।२९ देखि आफ्नो पद सम्हालेकोमा निवेदकले आफू ०४१।८।१५ सम्म का.मु. डेपुटी गभर्नर रहेको भनी लिएको जिकिर तथ्यको बिपरीत छ । सस्पेण्ड भएको २ महीनाभित्र अन्तिम आदेश दिनु पर्ने बाध्यात्मक व्यवस्था हैन । एक अरब ऋण लिने बारे श्री ५ को सरकारबाट बैंकलाई कुनै निर्देशन प्राप्त छैन र गनर्भनरले पनि त्यस सम्बन्धमा निवेदकलाई कुनै अख्तियार सुम्पेको छैन । प्रथम श्रेणीको अधिकृत विशिष्ट पदका निवेदकलाई नेपाल राष्ट्र बैंक कर्मचारी नियमावली, २०१५ को परिच्छेद २ नियम २ बमोजिम नियुक्ति गर्ने अधिकारी अर्थात् गभर्नरले नियमबमोजिम विभागीय कारवाही र सजायँ गर्न सक्ने नै हुँदा अधिकार क्षेत्रको त्रुटी भएको छैन । उल्लिखित कर्मचारी नियमावलीमा विभागीय कारवाही सजायँ गर्दा लोक सेवा आयेगसँग परामर्श लिन पर्ने वा सामान्य सिद्धान्त बमोजिम गर्न पर्ने बाध्यात्मक व्यवस्था गरिएको पाइँदैन । निवेदकले गरेका विभिन्न अनधिकृत काम कारवाहीहरूबाट निजको पदको जिम्मेवारी अनुसार आचरण नगरेको प्रष्ट देखिन्छ । अतः कानून बमोजिम गरिएको काम कारवाहीबाट निवेदकको कुनै पनि हक समेत हनन् नभएको हुँदा रिट निवेदन खारेज गरिपाउँ भन्ने समेत व्यहोराको नेपाल राष्ट्र बैंक, सञ्चालक समिति र गर्भनर गणेशबहादुर थापा नेपाल राष्ट्र बैंकको संयुक्त लिखितजवाफ ।
७.     भूतपूर्व प्रधानमन्त्री तथा वर्तमान वैतडी जिल्लाका रा.पं.स. लोकेन्द्रबहादुर चन्दका नाममा यस अदालतबाट जारी भई मिति २०४४।२।४ मा तामेल भएको सूचनाका म्यादभित्र निजले लिखितजवाफ नफिराई गुजारी बसेको र थाम्ने थमाउने अवधि समेत व्यतित भइसकेको रहेछ ।
८.     निवेदकतर्फबाट उपस्थित हुनु भएको विद्वान वरिष्ठ अधिवक्ता श्री मुकुन्द रेग्मी र विद्वान वरिष्ठ अधिवक्ता श्री कृष्णप्रसाद पन्तले र विद्वान अधिवक्ता श्री सिन्धुनाथ प्याकुरेलले र नेपाल राष्ट्र बैंकका तर्फबाट उपस्थित हुनु भएको विद्वान वरिष्ठ अधिवक्ता श्री शम्भुप्रसाद ज्ञवालीले र विद्वान वरिष्ठ अधिवक्ता श्री कुसुम श्रेष्ठले र विद्वान वरिष्ठ अधिवक्ता श्री लक्ष्मणप्रसाद  अर्यालले र श्री ५ को सरकारतर्फबाट उपस्थित हुनु भएको विद्वान सरकारी का.मु. अतिरिक्त न्यायाधिवक्ता श्री प्रेमबहादुर विष्टले गर्नु भएको बहस समेत सुनियो मुख्यतः निवेदकका मागबमोजिमको आदेश जारी गर्न मिल्ने नमिल्ने केरहेछ सो कुराको निर्णय दिनुपर्ने हुनआएकोछ ।
९.     यसमा प्रधानमन्त्री लोकेन्द्रबहादुर चन्दले राष्ट्रहितको लागि एक अरब डलर ऋण लिने सम्बन्धमा विदेश गई कुराकानी गरी यथार्थ वस्तु स्थिति बुझेर काम गर्न निवेदक का.मु. डेपुटी गभर्नर छँदा मिति ०४१।५।२७ गते खटाई पठाएको र गभर्नरले मिति ०४१।८।२२ मा नेपाल राष्ट्र बैंकका तर्फबाट दिएका वक्तव्य समेत अनुसार राष्ट्र बैंक समेतले ऋण लिने सम्बन्धमा बुझ–बुझारथ गर्न पठाएको प्रष्ट प्रमाणित छँदा छँदै आफ्नो पदको जिम्मेवारी अनुसार आचरण नगरेको भन्ने उचित र पर्याप्त कारण बिना आधारहिन आरोप लगाई विशिष्ट श्रेणीको पदबाट बर्खास्त गर्ने गरेको गभर्नरको ०४३।७।२ को पत्र र ०४३।९।२० को निर्णय र सो सम्बन्धको ०४३।९।२३ को पत्र र यस सम्बन्धमा भए गरेका समस्त काम कारवाहीहरू निर्णय समेत उत्प्रेषणको आदेशद्वारा बदर गरिपाउँ भन्ने मुख्य रिट निवेदकले आफ्नो रिट निवेदनमा जिकिर लिएको पाइन्छ । 
१०.    नेपाल राष्ट्र बैंक ऐन, २०१२ को दफा ५(२) र ५(३) बमोजिमको आफूलाई भएको अख्तियार डेपुटी गभर्नरलाई सुम्पेको पनि देखिँदैन । राष्ट्र बैंक ऐन, २०१२ को अन्तर्गत बनेको नियमबमोजिम कर्मचारी नियमावली, २०१५ (संशोधन सहितको) परिच्छेद ७ को नियम ४ को खण्ड (घ) को अभियोगमा नोकरीबाट किन बर्खास्त नगर्ने भनी २०४३।१।३१ को पत्रद्वारा स्पष्टीकरण निवेदकसँग मागेकोमा कानून बमोजिम अख्तियार पाएको प्रमाण सहित अभियोगबाट सफाई पाउन सक्ने कानूनी आधार प्रमाण सहितको स्पष्टीकरण दिन सकेको पनि पाइँदैन । निवेदकले दिएको पुनरावेदनमा पनि बैंक ऐन नियमको आधार प्रमाण दिई सफाईको कुनै पनि सबूद निवेदकबाट पेश हुन नसकेकोले पुनरावेदन सदर भएको देखिन्छ । सो डलर ऋण लिने विषयमा राष्ट्र बैंक ऐन, २०१२ को दफा ५ र १२ अनुसार बैंकलाई कुनै निर्देशन प्राप्त भएको र गभर्नरले निवेदकलाई कुनै अख्तियारी सुम्पेको पनि पाइँदैन । बैंकको पूर्व स्वीकृति बेगर विदेश भ्रमण गर्न जाने जस्ता विभिन्न कार्य निवेदकबाट भएको देखिने र त्यसको आफूलाई भएको अख्तियारको कानूनी आधार प्रमाण भने कुनै पनि निवेदकले पेश गर्न सकेको पाइँदैन । यस्तो स्थितिमा बैंकको कर्मचारी नियमावली, २०१५ को परिच्छेद ७ को नियम १ को खण्ड (ङ) र नियम ४ को खण्ड (घ) बमोजिम नोकरीबाट बर्खास्त गर्ने गरी ०४३।७।२ मा बैंकबाट भएको निर्णय उचित र पर्याप्त आधारमा कानून अनुरुप नै गरेको भएको देखिन आएकोले प्रस्तुत रिट निवेदन खारेज हुने   ठहर्छ । नियमानुसार फायल बुझाई दिनु ।
 
उक्त रायमा म सहमत छु । 
न्या.रुद्रबहादुर सिंह
 
इति सम्वत् २०४५ साल बैशाख २७ गते रोज २ शुभम् ।
  