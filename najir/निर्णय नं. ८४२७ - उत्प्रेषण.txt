

निर्णय नं. ८४२७    ने.का.प. २०६७      अङ्क ८
 
सर्वोच्च अदालत, विशेष इजलास
सम्माननीय प्रधान न्यायाधीश श्री रामप्रसाद श्रेष्ठ
माननीय न्यायाधीश श्री दामोदरप्रसाद शर्मा
माननीय न्यायाधीश श्री प्रकाश वस्ती
संवत् २०६६ सालको रिट नं. ००२४
आदेश मितिः २०६७।५।३।५
 
विषयः उत्प्रेषण ।
निवेदकः मकवानपुर जिल्ला, हेटौंडा न.पा.वडा नं. ४ घर भई हाल सामान्य प्रशासन मन्त्रालयमा तालिममा रहेका अनिल श्रेष्ठ समेत
विरुद्ध
विपक्षीः लोकसेवा आयोग केन्द्रीय कार्यालय, काठमाडौँ समेत
 
§  आशंकाकै आधारमा परीक्षामा बसी योग्यता परीक्षणमा समावेश हुन पाउने हकलाई कुण्ठित गर्न न्यायोचित हुन नसक्ने ।
(प्रकरण नं.११)
§  नागरिकलाई संविधान प्रदत्त पेशा, व्यवसाय गर्न र रोज्न पाउने मौलिक हकको सम्मान र पालना सरकारका सवै अङ्ग, निकाय एवं पदाधिकारीहरूले गर्नुपर्ने ।
(प्रकरण नं.१२)
§  सारवान कानूनद्वारा प्रत्यायोजित अधिकार प्रयोग गरी लोकसेवा आयोगको निर्णयद्वारा निर्मित लोकसेवा आयोग परीक्षा पद्धतिसम्बन्धी निर्देशिका, २०५९ मा विधायिकी अधिकारक्षेत्रभित्रको सारवान व्यवस्था अर्थात् निजामती सेवाको पदमा उम्मेद्‌वार हुनको लागि चाहिने योग्यतामा शर्त वन्देज लगाउने गरी एक वर्ष व्यतीत नभई समान पदमा उम्मेद्‌वार हुन नपाउने वा नियुक्ति नदिने भनी रोक लगाउने गरी व्यवस्था गर्नु संविधान र कानूनअनुरूपको भन्न नमिल्ने ।
(प्रकरण नं.१३)
§  प्रत्यायोजित विधायन (Delegated Legislation) अन्तर्गत निर्माण एवं संशोधित निर्देशिकाले मूल कानून (Fundamental Law) को रुपमा रहेको संविधान, निजामती सेवाको शर्त सम्बन्धमा व्यवस्थित गर्न बनेको निजामती सेवा ऐन, २०४९ एवं लोकसेवा आयोग (कार्यविधि) ऐन, २०४८ र लोकसेवा आयोग (कार्यविधि) नियमावली, २०५० ले तोकिदिएको सीमारेखालाई नियुक्ति भएको एक वर्ष व्यतीत नभई निजामती सेवाको समान श्रेणीको पदमा उम्मेद्‌वार हुन बञ्चित गरी आफ्नो क्षमता प्रर्दशन गरी योग्य र सक्षम व्यक्तिलाई खुल्ला प्रतियोगितात्मक परीक्षा दिनबाट वन्देज लगाउने गरी निर्देशिका संशोधन गर्नु संविधान र कानूनविपरीत देखिने ।
(प्रकरण नं.१५)
 
निवेदकतर्फबाट उपस्थित विद्वान अधिवक्ताहरू श्री सुशील विक्रम थापा श्री लक्ष्मीप्रसाद पोखरेल र श्री बद्रीराज भट्ट
विपक्षी तर्फबाट उपस्थित विद्वान सहन्यायाधिवक्ता श्री राजेन्द्रकुमार पोखरेल
अवलम्बित नजीरः
सम्बद्ध कानूनः
§  नेपालको अन्तरिम संविधान, २०६३ को धारा १२(३)(च), १८(१)
§  लोकसेवा आयोग परीक्षा पद्धतिसम्बन्धी निर्देशिका, २०५९ को दफा ३०(३) र ३८(१) 
§  लोकसेवा आयोग (कार्यविधि) ऐन, २०४८ को दफा ३(१)
 
आदेश
न्या. दामोदरप्रसाद शर्माः नेपालको अन्तरिम संविधान, २०६३ को धारा ३२/१०७ (१) र (२) बमोजिम यस अदालतको असाधारण अधिकारक्षेत्रभित्र पर्न आएको प्रस्तुत रिट निवेदनको संक्षिप्त तथ्य एवं आदेश यस प्रकार रहेको छ ः
लोकसेवा आयोग नेपालको अन्तरिम संविधान, २०६३ ले संवैधानिक अंगको रुपमा अंगीकार गरेको एउटा संवैधानिक अङ्ग हो । संविधानको धारा १२६ (१) अनुसार निजामती सेवाको पदमा नियुक्तिको निमित्त उपयुक्त उम्मेद्‌वार छनौट गर्न परीक्षा सञ्चालन गर्नु लोकसेवा आयोगको कर्तव्य हुनेछ भन्ने स्पष्ट व्यवस्था गरेको छ । लोकसेवा आयोग (कार्यविधि) ऐन, २०४८ को दफा ३(१) ले संविधान र प्रचलित कानूनबमोजिम आयोगले गर्नुपर्ने सवै काम आयोगको बैठकबाट निर्णय भएबमोजिम कार्यान्वयन गरिनेछ भन्ने किटानी कानूनी व्यवस्था समेत रहेको छ । त्यसै गरी लोकसेवा आयोग (कार्यविधि) नियमावली, २०५० को व्यवस्था समेत गरिएको छ । 
उपरोक्त संविधान एवं कानूनविपरीत लोकसेवा आयोग परीक्षा पद्धतिसम्बन्धी निर्देशिका, २०५९ को दफा ३०(३) र दफा ३८(१) मा संशोधन गरी लोकसेवा आयोगको सिफारिशमा नियुक्ति पाएको एक वर्षसम्म सो सिफारिश भएकै पद सरहको श्रेणीमा तथा फाराम भरी परीक्षा दिई सकेको अवस्थामा त्यस परीक्षाको हदसम्म लिखित परीक्षाको परीक्षाफल बदर गर्ने, प्रकाशित नगर्ने गरी रोक लगाउने लोकसेवा आयोगबाट मिति २०६६।८।१ मा निर्णय भएको रहेछ । लोकसेवा आयोगमा गई बुझ्दा सोही व्यहोराको मौखिक जानकारी दिइयो । 
लोकसेवा आयोगको आ.व. २०६५।०६६ को विज्ञापनअनुसार विभिन्न सेवा समूहमा परीक्षा फारामहरू भरेको हुँदा लोकसेवा आयोगको उक्त निर्णयबाट हामीहरूको नेपालको अन्तरिम संविधान, २०६३ को धारा १८ द्वारा प्रदत्त आफूले रोजेको पेशा र रोजगार गर्न पाउने मौलिक हक हनन् हुन गएकोले उक्त हक प्रचलनको लागि अन्य प्रभावकारी वैकल्पिक उपचारको अभावमा नेपालको अन्तरिम संविधान, २०६३ को धारा १०७(१) र (२) बमोजिम सम्मानीत अदालतको असाधारण अधिकारक्षेत्रअन्तर्गत प्रस्तुत निवेदन साथ उपस्थित भएका छौं । 
लोकसेवा आयोग (कार्यविधि) ऐन, २०४८ को दफा १३ अनुसार परीक्षा वा विज्ञापन रद्द गर्नसक्ने अधिकारसम्म लोकसेवा आयोगलाई छ । तर, लोकसेवा आयोगको उक्त निर्णयबाट एक पटक लोकसेवा आयोगले सिफारिश गरेपछि सोही वर्षको समान तहको समूहमा सहभागी हुन नपाउने एवं पहिले सहभागी भएको लिखित परीक्षाको परीक्षाफल नै रोक्ने कार्यबाट नेपालको अन्तरिम संविधान, २०६३ को धारा १२ (३) द्वारा प्रदत्त नागरिकको कुनै पेशा, रोजगार गर्ने स्वतन्त्रतामा अङ्कुश लगाएको हुँदा कानूनी व्यवस्थाविना लोकसेवा आयोगद्वारा मिति २०६६।८।१ मा भएको निर्णय उत्प्रेषणको आदेशद्वारा बदर गरी योग्यता पुगेका नेपाली नागरिकहरूले लोकसेवा आयोगद्वारा गरिने हरेक विज्ञापनको परीक्षामा सामेल हुन दिनु र विज्ञापनअनुसार सामेल भइसकेको परीक्षाको परीक्षाफल प्रकाशित गर्नु भनी विपक्षी लोकसेवा आयोगको नाउँमा परमादेश समेत जारी गरिपाऊँ । साथै लोकसेवा आयोगद्वारा आगामी आ.व.मा गरिने विज्ञापनमा समान पदमा परीक्षा दिन नपाउने गरी रोक नलगाउनु भनी अन्तरिम आदेश समेत जारी गरिपाऊँ भन्ने समेत व्यहोराको रिट निवेदन । 
यसमा के कसो भएको हो ? निवेदकको मागबमोजिमको आदेश किन जारी हुनु नपर्ने हो ? यो आदेश प्राप्त भएका मितिले बाटाको म्यादबाहेक १५ दिनभित्र लिखित जवाफ पेश गर्नु भनी विपक्षीहरूलाई सूचना दिई लिखित जवाफ आएपछि वा अवधि नाघेपछि नियमानुसार पेश गर्नु साथै अन्तरिम आदेशको छलफलको लागि प्रत्यर्थी कार्यालयलाई सूचना दिई पेश गर्नु भन्ने यस अदालतको मिति २०६६।९।५ को आदेश । 
यसमा लोकसेवा आयोग परीक्षा पद्धतिसम्बन्धी निर्देशिका, २०५९ मा २०६६।७।१९ को संशोधन गर्ने निर्णय समेतको परिप्रेक्ष्यमा निवेदन मागबमोजिम अन्तरिम आदेश जारी हुने अवस्थाको विद्यमानता देखिएन । नियमबमोजिम पेश गर्नु भन्ने यस अदालतको मिति २०६६।९।३० को आदेश ।
संवत् २०६३ सालको रिट नं. ०४८० को उत्प्रेषण मुद्दामा सम्मानीत सर्वोच्च अदालतबाट लोकसेवा आयोग परीक्षा पद्धतिसम्बन्धी निर्देशिका २०५९ को दफा ३०(३) र दफा ३८(१) मा भएको प्रावधान विरोधाभाषपूर्ण र द्विविधाजनक भएको हुँदा सो हुन नहुने व्यवस्थातर्फ लोकसेवा आयोगलाई ध्यानाकर्षण गराउने गरी भएको आदेशलाई मध्यनजर राखी लोकसेवा आयोग (कार्यविधि) नियमावली, २०५० को नियम २६ ले दिएको अधिकार प्रयोग गरी उल्लिखित निर्देशिकाको दफा ३०(३) मा सिफारिश भएको व्यक्तिलाई पछि, "नियुक्ति भएको एक वर्ष व्यतीत नभई" भन्ने वाक्याँशं र दफा ३८(१) मा तर "समान श्रेणीको पदमा नियुक्ति भएको कर्मचारी नियुक्ति भएको मितिले एक वर्ष पूरा नभई यस उपदफाबमोजिम समान श्रेणीको पदमा उम्मेद्‌वार हुन पाउने छैन" भन्ने प्रतिवन्धात्मक वाक्याँश थप गर्ने गरी आयोगको मिति २०६६।७।१९ को निर्णयबाट संशोधन गरिएको हो । एक वर्षसम्म समान श्रेणीको पदमा उम्मेद्‌वार हुन नपाउने संशोधित व्यवस्था सोही वर्षको वैकल्पिक उम्मेद्‌वारसँग सौदावाजी गरी सो प्रवधानलाई अनुचित लाभ प्राप्त गर्ने दुराशयबाट उपभोग गर्न नपाउन् भन्ने उद्देश्यले निर्देशिकामा यस्तो संशोधन भएबाट विपक्षी निवेदकको हक अधिकार हनन् नभएको हुँदा निवेदन खारेज गरिपाऊँ भन्ने लोकसेवा आयोगको का.मु.अध्यक्ष समेतको तर्फबाट यस अदालतमा परेको लिखित जवाफ ।
नियमबमोजिम पेसी सूचीमा चढी इजलाससमक्ष पेश हुन आएको प्रस्तुत निवेदनमा निवेदकतर्फबाट उपस्थित विद्वान अधिवक्ताहरू श्री सुशीलविक्रम थापा, श्री लक्ष्मीप्रसाद पोखरेल र श्री वद्रीराज भट्ट समेतले लोकसेवा आयोग निर्देशिका, २०५९ को दफा ३०(३) र दफा ३८(१) मा लोकसेवा आयोगबाट संशोधन गरी नियुक्ति भएको एक वर्ष पूरा नभएसम्म समान श्रेणीको पदमा उम्मेद्‌वार नै हुन नपाउने भन्ने व्यवस्था नेपालको अन्तरिम संविधान, २०६३ को १८ (१) एवं निजामती सेवा ऐन, २०४९ को दफा १० प्रतिकूल रहेको छ । लोकसेवा आयोगले कार्यविधि बनाउन पाउँछ, तर कानून नै बनाउन पाउँदैन । लोकसेवा आयोगको कार्यविधिसम्बन्धी निर्देशिकाले सारवान कानूनसम्बन्धी व्यवस्था समावेश गरेको हुँदा संविधान र कानूनसँग बाझिने गरी लोकसेवा आयोग कार्यविधि निर्देशिका, २०५९ मा भएको मिति २०६६।७।१९ को संशोधन निर्णय एवं उक्त व्यवस्था कार्यान्वयन गर्ने गरी लोकसेवा आयोग सचिवस्तरीय मिति २०६६।८।१ को निर्णय समेत उत्प्रेषणको आदेशद्वारा बदर गरियोस् भन्ने व्यहोराको बहस प्रस्तुत गर्नुभयो । 
विपक्षी लोकसेवा आयोग समेतको तर्फबाट उपस्थित विद्वान सहन्यायाधिवक्ता श्री राजेन्द्रकुमार पोखरेलले सर्वोच्च अदालतबाट निवेदक राजनकुमार वि.सी. समेत विरुद्ध लोकसेवा आयोग भएको संवत् २०६३ सालको रि.नं. ०४८० को निवेदनमा भएको आदेश बमोजिम लोकसेवा आयोग कार्यविधि निर्देशिका, २०५९ को दफा ३०(३) र ३८(१) मा २०६६।७।१९ मा संशोधन गरी एक वर्षसम्म समान श्रेणीको पदमा उम्मेद्‌वार हुन नपाउने व्यवस्था गरिएको हो । उक्त व्यवस्था वैकल्पिक उम्मेद्‌वारसँग सौदावाजी गरी अनुचित लाभ प्राप्त गर्ने प्रवृत्तिलाई निरुत्साहित पार्नु रहेको छ । उक्त संशोधित निर्देशिकालाई स्वीकार गरी दरखास्त दिएबाट निवेदकको संविधानप्रदत्त हक हनन् नभएकोले रिट निवेदन खारेज हुनु पर्छ भन्ने व्यहोराको बहस प्रस्तुत गर्नुभयो । 
विद्वान कानून व्यवसायीहरूले गर्नु भएको उपरोक्तबमोजिमको बहस सुनी निवेदन सहितको मिसिल अध्ययन गरी हेर्दा निवेदन माग दावीबमोजिमको आदेश जारी गर्न मिल्ने हो होइन सो सम्बन्धमा निर्णय दिनुपर्ने देखिन आयो ।
२. निर्णयतर्फ विचार गर्दा लोकसेवा आयोग परीक्षा पद्धतिसम्बन्धी निर्देशिका, २०५९ को दफा ३०(३) र ३८(१) मा मिति २०६६।७।१९ मा भएको संशाधित व्यवस्था एवं लोकसेवा आयोग सचिवस्तरीय मिति २०६६।८।१ को निर्णय नेपालको अन्तरिम संविधान, २०६३ को धारा १२(३) (च), १८(१) द्वारा प्रदत्त मौलिक हकमा वन्देज लगाउनुको साथै लोकसेवा आयोग (कार्यविधि) ऐन, २०४८ को दफा ३(१) र लोकसेवा आयोग (कार्यविधि) नियमावली, २०५० को व्यवस्थाविपरीत नेपाली नागरिकलाई खुल्ला प्रतिस्पर्धात्मक परीक्षामा सहभागी हुनबाट वञ्चित गरिएकोले उत्प्रेषणको आदेशद्वारा बदर गरिपाऊँ भन्ने निवेदन माग दावी रहेको पाइन्छ । 
३. नेपालको अन्तरिम संविधान, २०६३ को धारा १२ (३) (च) मा प्रत्येक नागरिकलाई कुनै पेशा, रोजगार, उद्योग व्यापार गर्ने स्वतन्त्रता प्रदान गरेको छ । साथै संविधानको धारा १८(१) ले, "प्रत्येक नागरिकलाई कानूनमा व्यवस्था भएबमोजिम रोजगारीको हक हुनेछ" भन्ने संवैधानिक व्यवस्था रहेको देखिन्छ । 
४. त्यसै गरी नेपालको अन्तरिम संविधान, २०६३ को धारा १५३ को "नेपाल सरकारले मुलुकको प्रशासन सञ्चालन गर्न निजामती सेवा र आवश्यक अन्य सरकारी सेवाहरूको गठन गर्न सक्नेछ । त्यस्ता सेवाहरूको गठन, सञ्चालन र सेवाका शर्तहरू ऐनद्वारा निर्धारण गरिए बमोजिम हुनेछ" भन्ने संवैधानिक व्यवस्थाबमोजिम प्रशासन सञ्चालनको लागि निजामती सेवा ऐन, २०४९ एवं निजामती सेवा नियमावली, २०५० को समेत व्यवस्था गरिएको छ । प्रस्तुत विवादको सन्दर्भमा निजामती सेवा ऐन, २०४९ को दफा १० मा भएको कानूनी व्यवस्थालाई निम्न लिखित रुपमा जस्ताको त्यस्तै उल्लेख गर्नु प्रासङ्गिक हुनेछः
दफा १०.उम्मेद्‌वार हुनको लागि अयोग्यता 
(१)   देहायका व्यक्तिहरू निजामती सेवाको पदमा उम्मेद्‌वार हुनसक्ने छैनन् :–
(क)   राजपत्र अनंकित र श्रेणीविहीन पदमा १८ वर्ष उमेर पूरा नभएका,
(ख)   राजपत्रांकित पदमा २१ वर्ष उमेर पूरा नभएका,
(ग)   पुरुष उम्मेद्‌वारको हकमा पैतीस वर्ष उमेर पूरा भैसकेका,
तर –
(१)   भूतपूर्व सैनिक वा प्रहरी नियुक्ति हुने भनी तोकिएको निजामती सेवाको पदमा चालीस वर्ष ननाघेको जुनसुकै व्यक्ति उम्मेद्‌वार हुनसक्नेछन् । 
(२)   राजपत्रांकित द्वितीय र प्रथम श्रेणीको खुल्ला प्रतियोगितामा पैतालीस वर्ष ननाघेका व्यक्ति उम्मेद्‌वार हुनसक्नेछन् । 
(३)   निजामती सेवाका स्थायी वहालवाला कर्मचारीको हकमा उमेरको हद लाग्ने छैन ।
(घ)   भविष्यमा सरकारी सेवाको निमित्त अयोग्य ठहरिने गरी सेवाबाट बर्खास्त गरिएका,
(ङ)   गैरनेपाली नागरिक, 
(च)   नैतिक पतन देखिने फौजदारी अभियोगमा अदालतबाट कसूरदार ठहरिएको ।
(२)   नेपाल सरकारको विकास आयोजनाको वा विकासतर्फको कुनै पदमा कम्तीमा पाँच वर्षदेखि अस्थायी नियुक्ति पाई अविछिन्न रुपमा सेवा गरिरहेका महिला कर्मचारीको हकमा खुल्ला प्रतियोगिताको लागि हुने लोकसेवा आयोगको विज्ञापनमा उम्मेद्‌वार हुन उमेरको बन्देज लाग्ने छैन ।"
५. नेपालको अन्तरिम संविधान, २०६३ को भाग–१३ मा संवैधानिक अंगको रुपमा लोकसेवा आयोगको व्यवस्था गरिएको पाइन्छ । संविधानको धारा १२६ ले निजामती सेवाको पदमा नियुक्तिको निमित्त उपयुक्त उम्मेद्‌वार छनौट गर्न परीक्षा सञ्चालन गर्नेलगायत निजामती सेवा वा पदमा नियुक्ति, वढुवा र विभागीय कारवाही गर्दा अपनाउनु पर्ने सिद्धान्तको विषयमा समेत लोकसेवा आयोगको परामर्श लिनुपर्ने संवैधानिक व्यवस्था रहेको छ । संविधानको धारा १२६  (८) ले संविधानको अधीनमा रही लोकसेवा आयोगको अन्य काम, कर्तव्य र कार्यविधि कानूनद्वारा निर्धारण भए बमोजिम हुनेछ भन्ने संवैधानिक व्यवस्थाबमोजिम लोकसेवा आयोग ऐन, २०४८ एवं लोकसेवा आयोग (कार्यविधि) नियमावली, २०५० कार्यान्वयनमा रहेको  पाइन्छ । 
६. प्रस्तुत विवाद अदालतमा प्रवेश हुँदाका समयमा वहाल रहेको लोकसेवा आयोग (कार्यविधि) ऐन, २०४८ को दफा ३(१) ले, "संविधान र प्रचलित कानूनबमोजिम आयोगले गर्नुपर्ने सवै काम आयोगको बैठकबाट निर्णय भएबमोजिम कार्यान्वयन गरिनेछ" भन्ने व्यवस्था गरेको पाइन्छ । उक्त व्यवस्था हाल बहाल रहेको लोकसेवा आयोग ऐन, २०६६ को दफा ४(१) मा समेत गरिएको छ । लोकसेवा आयोग (कार्यविधि) नियमावली, २०५० को नियम २६ ले "आयोगले आफ्नो कर्तव्य र अधिकार व्यवस्थित रुपबाट सञ्चालन गर्न गराउन ऐन तथा यस नियमावलीअन्तर्गत रही आवश्यक निर्देशिका, परिपत्र वा सूचना जारी गर्न र आवश्यक दिग्दर्शन बनाई लागू गर्न सक्नेछ" भनी नियममा उल्लेख भएको अवस्था छ । उक्त लोकसेवा आयोग  (कार्यविधि) नियमावली, २०५० को नियम २६ ले दिएको अधिकार प्रयोग गरी लोकसेवा आयोगले लोकसेवा आयोग परीक्षा पद्धतिसम्बन्धी निर्देशिका, २०५९ बनाई २०५९।८।२३ गतेपछि हुने विज्ञापनमा लागू हुने गरी कार्यान्वयनमा ल्याएको छ । 
७. लोकसेवा आयोग परीक्षा पद्धतिसम्बन्धी निर्देशिका, २०५९ को दफा ३०(३) को साविक व्यवस्था यस प्रकार रहेको छः– 
"कुनै उम्मेद्‌वार आयोगबाट लिइएको समान श्रेणी वा पदका दुई वा सोभन्दा बढी विज्ञापनबमोजिमका लिखित परीक्षामा उत्तीर्ण भएकोमा पहिले नै अन्तर्वार्ताबाट समेत छनौट भई सिफारिश भएको व्यक्तिलाई पुनः सोही श्रेणीको पदमा सिफारिश गरिने छैन ।"
त्यसै गरी निर्देशिकाको दफा ३८(१)को साविक व्यवस्था यस प्रकार रहेको छ :–
"निजामती सेवाको स्थायी पदमा कार्यरत् कुनै व्यक्ति आयोगबाट लिइने निज कार्यरत् पद सरहको समान श्रेणीको पदको खुल्ला प्रतियोगितात्मक परीक्षामा उम्मेद्‌वार हुन चाहेमा उम्मेद्‌वार हुन चाहेको पदको लागि तोकिएको न्यूनतम् शैक्षिक योग्यता मिलेमा त्यस्तो व्यक्तिलाई सो पदको लागि हुने परीक्षामा उम्मेद्‌वार हुन दिइनेछ ।"
लोकसेवा आयोगको मिति २०६६।७।१९ को निर्णयबाट लोकसेवा आयोग परीक्षा पद्धतिसम्बन्धी निर्देशिका, २०५३ को दफा ३०(३) र दफा ३८(१) मा गरी निम्न व्यवस्था थप गरी संशोधन गरिएको छः 
(क) निर्देशिकाको दफा ३०(३) मा सिफारिश भएको व्यक्तिलाई पछि "नियुक्ति भएको एक वर्ष व्यतीत नभई" भन्ने वाक्याँश थप गर्ने, र 
(ख) निर्देशिकाको दफा ३८(१) मा देहायको प्रतिवन्धात्मक वाक्याँश थप गर्ने :
      "तर , समान श्रेणीको पदमा नियुक्त भएको कर्मचारीले नियुक्ति भएको मितिले एक वर्ष पूरा नभई यस उपदफाबमोजिम समान श्रेणीको पदमा उम्मेद्‌वार हुन पाउने छैन ।"
८. उपरोक्त संशोधित प्रावधान संशोधन भएको मितिपछि हुने विज्ञापनका हकमा लागू हुने गरी कार्यान्वयन गर्न मिति २०६६।८।१ मा सचिवस्तरीय निर्णय भएको भनी लोकसेवा आयोगको मिति २०६६।८।१ को पत्रद्वारा लोकसेवा आयोगका सवै क्षेत्रीय निर्देशनालय एवं अञ्चल कार्यालयहरूलाई समेत परिपत्र गरेको देखिन्छ । 
९. प्रस्तुत विवादमा लोकसेवा आयोगको तर्फबाट पेश भएको लिखित जवाफमा निवेदक राजनकुमार वि.सी. समेत विरुद्ध लोकसेवा आयोग समेत भएको संवत् २०६३ सालको रि.नं. ०४८० को उत्प्रेषण, परमादेश मुद्दामा सर्वोच्च अदालतको मिति २०६६।५।९ को आदेशबमोजिम लोकसेवा आयोग परीक्षा पद्धतिसम्बन्धी निर्देशिका, २०५९ को दफा ३०(३) र दफा ३८(१) मा संशोधन गरिएको हो । एक वर्षसम्म समान श्रेणीको पदमा उम्मेद्‌वार हुन नपाउने संशोधित व्यवस्थाबाट सोही वर्षको वैकल्पिक उम्मेद्‌वारसँग सौदावाजी गरी सो प्रावधानलाई अनुचित लाभ प्राप्त गर्ने दुराशयबाट उपभोग गर्न नपाउने भन्ने उद्देश्यले ल्याएको भनी जिकीर लिएको पाइन्छ । 
१०. निवेदक राजनकुमार वि.सी. समेत विरुद्ध लोकसेवा आयोग केन्द्रीय कार्यालय समेत भएको संवत् २०६३ सालको रि.नं. ०४८० को उत्प्रेषण मुद्दामा लोकसेवा आयोग परीक्षा पद्धतिसम्बन्धी निर्देशिका, २०५९ को दफा ३०(३) ले कुनै एक सेवा, समूह वा उपसमूहमा नियुक्ति पाएपछि पुनः सोही सेवा समूह वा उपसमूहमा नियुक्ति पाउन प्रतिवन्ध लगाउँछ भने दफा ३८(१) ले कुनै एक सेवा समूह वा उपसमूहमा नियुक्ति पाएको कारणले मात्र परीक्षामा उत्तीर्ण भै आफ्नो योग्यता प्रमाणित गरेमा समान श्रेणी वा समान पदमा नियुक्ति पाउन रोक लगाएको देखिँदा एउटै कानूनमा विरोधाभाष हुन नहुने व्यवस्थातर्फ लोकसेवा आयोगको ध्यानाकर्षण गराउने गरी यस अदालतबाट मिति २०६६।५।९ मा आदेश भएको देखिन्छ । 
११. यस अदालतबाट भएको उपरोक्त आदेशमा नागरिकहरूलाई आफ्नो योग्यता, क्षमता, चाहना र रुचीअनुसार पेशा रोज्न पाउने हक अधिकारलाई कुण्ठित गर्ने वा संकुचन ल्याउने उद्देश्यले नभई नागरिकको पेशा वा रोजगारीसम्बन्धी हक अधिकारलाई सुनिश्चित गर्ने उद्देश्यले लोकसेवा आयोगको ध्यानाकर्षण गरिएकोमा लोकसेवा आयोग परीक्षा पद्धतिसम्बन्धी निर्देशिका, २०५९ को दफा ३०(३) र ३८(१) मा लोकसेवा आयोगबाट मिति २०६६।७।१९ को संशोधित व्यवस्थाबाट समान श्रेणीको पदमा नियुक्ति भएको कर्मचारीले नियुक्ति भएको मितिले एक वर्ष पूरा नभई समान श्रेणीको पदमा उम्मेद्‌वार हुन नपाउने गरी रोक लगाएको अवस्था देखिंदा यस अदालतबाट उपरोक्त मुद्दामा भएको मिति २०६६।५।९ को आदेशको भावनाअनुरूप भएको नदेखिँदा लोकसेवा आयोगको लिखित जवाफसँग सहमत हुन सकिएन । साथै एक वर्ष पूरा भएमा योग्य हुने र एक वर्षभित्र भएमा अयोग्य हुने गरी तोकिएका मापदण्डको औचित्य र आधार प्रत्यर्थीले पुष्टि गर्न सकेको पाइएन । वैकल्पिक उम्मेद्‌वारसँग सौदावाजीलाई निरूत्साहित गर्न यो प्रवन्ध गरिएको लोकसेवा आयोगको कथनले आशंकाको स्थिति मात्र प्रकट गर्दछ । आशंकाकै आधारमा परीक्षामा बसी योग्यता परीक्षणमा समावेश हुन पाउने हकलाई कुण्ठित गर्न न्यायोचित हुन सक्दैन । साथै यस्तो प्रावधान कर्मचारी सेवालाई नियमित र अनुगमन गर्ने मूल ऐन निजामती सेवा ऐन, २०४९ को दफा १० को भावना प्रतिकूल हुन जान्छ । 
१२. लोकसेवा आयोग (कार्यविधि) नियमावली, २०५० को नियम २६ ले दिएको अधिकार प्रयोग गरी लोकसेवा आयोगले बनाएको लोकसेवा आयोग परीक्षा पद्धतिसम्बन्धी निर्देशिका, २०५९ को मिति २०६६।७।१९ मा भएको संशोधित दफा ३०(३) ले "नियुक्ति भएको एक वर्ष व्यतीत नभई" भन्ने र दफा ३८(१) को प्रतिवन्धात्मक वाक्याँश, "तर समान श्रेणीको पदमा नियुक्ति भएको कर्मचारीले नियुक्ति भएको मितिले एक वर्ष पूरा नभई यस उपदफाबमोजिम समान श्रेणीको पदमा उम्मेद्‌वार हुन पाउने छैन" भनी शर्त वन्देज लगाई समान श्रेणीको पदमा नियुक्ति भएको एक वर्ष पश्चात् मात्र समान श्रेणीको पदमा उम्मेद्‌वार हुन पाउने व्यवस्थाको संवैधानिकता परीक्षण गर्नुपर्ने भई सोतर्फ विचार गर्दा नेपालको अन्तरिम संविधान, २०६३ को धारा १३(३)(च) ले प्रत्येक नेपाली नागरिकलाई कुनै पेशा, रोजगारका लागि कानूनअनुसार योग्यताप्राप्त गरी सो पेशा वा रोजगार गरी आएको व्यक्तिलाई त्यस्तो पेशा वा रोजगार गर्न पाउने स्वतन्त्रता प्रदान गरी मौलिक हकको रुपमा सुरक्षित गरेको देखिन्छ । त्यसै गरी संविधानको धारा १८ को उपधारा (१) मा प्रत्येक नागरिकलाई कानूनमा व्यवस्था भएबमोजिम रोजगारीको हक प्रदान गरेबाट कुनै पनि व्यक्तिले आफ्नो योग्यता, क्षमता, एवं चाहनाअनुसारको पेशा रोज्न पाउने मौलिक हक प्रदान गरेको पाइन्छ । नागरिकलाई संविधान प्रदत्त पेशा, व्यवसाय गर्न र रोज्न पाउने मौलिक हकको सम्मान र पालना सरकारका सवै अंग, निकाय एवं पदाधिकारीहरूले गर्नु पर्दछ ।
१३. निजामती सेवालाई सक्षम, सुदृढ, सेवामूलक र उत्तरदायी बनाई निजामती सेवाको गठन, सञ्चालन र सेवाको शर्त सम्बन्धमा निजामती सेवा ऐन, २०४९ को व्यवस्था गरिएको पाइन्छ । माथि उल्लिखित निजामती सेवा ऐन, २०४९ को दफा १० को व्यवस्थाले निजामती सेवाको पदमा उम्मेद्‌वार हुनको लागि केही योग्यताहरू तोकेको पाइन्छ । उक्त ऐनमा उल्लिखित व्यवस्था विधायिकी अधिकारक्षेत्रभित्रको सारवान व्यवस्था हो । सारवान कानूनद्वारा प्रत्यायोजित अधिकार प्रयोग गरी लोकसेवा आयोगको निर्णयद्वारा निर्मित लोकसेवा आयोग परीक्षा पद्धतिसम्बन्धी निर्देशिका, २०५९ मा विधायिकी अधिकारक्षेत्रभित्रको सारवान व्यवस्था अर्थात् निजामती सेवाको पदमा उम्मेद्‌वार हुनको लागि चाहिने योग्यतामा शर्त वन्देज लगाउने गरी एक वर्ष व्यतीत नभई समान पदमा उम्मेद्‌वार हुन नपाउने वा नियुक्ति नदिने भनी रोक लगाउने गरी व्यवस्था गर्नु संविधान र कानूनअनुरूपको भन्न मिल्दैन । 
१४. निवेदक विनोद ढुंगेल विरुद्ध नेपाल सरकार, प्रधानमन्त्री तथा मन्त्रिपरिषद्को कार्यालय समेत भएको संवत् २०६२ सालको रि.नं. ६५ को उत्प्रेषण मुद्दामा यस अदालतको विशेष इजलाबाट "प्रत्यायोजित विधायन (Deligated Legislation) को न्यायिक पुनरावलोकन सम्बन्धी प्रशासकीय कानूनको अवधारणाअनुसार प्रत्यायोजित अधिकार प्रयोग गरी निर्माण गरिने नियम, विनियम वा उपनियमले मुलुकको मूल कानूनको रुपमा रहेको संविधान तथा आफूलाई जन्म दिने ऐन (Parent Act) ले तोकिदिएको सीमा रेखालाई नाघ्न सक्दैन । यदि प्रत्यायोजित विधायन संविधान तथा जन्मदातृ ऐनको अक्षर र भावनाविपरीत हुन्छ भने सारभूत ऐनको त्यस्तो प्रत्यायोजित विधायन अमान्य हुन पुग्दछ । विधायिकाद्वारा निर्मित ऐनको उद्देश्य कार्यान्वयन गर्न आवश्यक नियम बनाउन सक्ने गरी प्रत्यायोजित अधिकार प्रयोग गरी निर्माण गरिने नियममा ऐनमा गरिएको व्यवस्थाको प्रतिकूल हुने गरी कुनै कानूनी व्यवस्था गर्न मिल्दैन । प्रत्यायोजित अधिकार प्रयोग गरी निर्माण गरिने नियममा ऐन व्यवस्थित सारवान कानूनी व्यवस्थालाई कार्यान्वयन गर्न आवश्यक पर्ने कार्यविधिगत विषयमा व्यवस्था गर्न सकिने हुन्छ" भनी मिति २०६३।१।२१ मा व्याख्या भई सिद्धान्त प्रतिपादन समेत भएको पाइन्छ । 
१५. प्रस्तुत विवादमा लोकसेवा आयोग परीक्षा पद्धतिसम्बन्धी निर्देशिका, २०५९ लोकसेवा आयोग (कार्यविधि) नियमावली, २०५० को नियम २६ ले दिएको अधिकार प्रयोग गरी लोकसेवा आयोगको निर्णयबाट निर्माण एवं संशोधन गरिएको देखिन्छ । उपरोक्त नजीर सिद्धान्त समेतबाट प्रत्यायोजित विधायन (Delegated Legislation) अन्तर्गत निर्माण एवं संशोधित निर्देशिकाले मूल कानून (Fundamental Law) को रुपमा रहेको संविधान, निजामती सेवाको शर्त सम्बन्धमा व्यवस्थित गर्न बनेको निजामती ऐन, २०४९ एवं लोकसेवा आयोग (कार्यविधि) ऐन, २०४८ र लोकसेवा आयोग (कार्यविधि) नियमावली, २०५० ले तोकिदिएको सीमारेखालाई नियुक्ति भएको एक वर्ष व्यतीत नभई निजामती सेवाको समान श्रेणीको पदमा उम्मेद्‌वार हुन बञ्चित गरी आफ्नो क्षमता प्रर्दशन गरी योग्य र सक्षम व्यक्तिलाई खुल्ला प्रतियोगितात्मक परीक्षा दिनबाट वन्देज लगाउने गरी निर्देशिका संशोधन गर्नु संविधान र कानूनविपरीत देखिन आउँछ । 
१६. अतः उपरोक्त आधार, कारण एवं प्रतिपादित सिद्धान्त समेतबाट लोकसेवा आयोग परीक्षा पद्धतिसम्बन्धी निर्देशिका, २०५९ को संशोधित दफा ३०(३) को "नियुक्ति भएको एक वर्ष व्यतीत नभई" भन्ने र दफा ३८(१) को प्रतिवन्धात्मक वाक्याँश "तर समान श्रेणीको पदमा नियुक्ति भएको कर्मचारीले नियुक्ति भएको मितिले एक वर्ष पूरा नभई यस उपदफाबमोजिम समान श्रेणीको पदमा उम्मेद्‌वार हुन पाउने छैन" भन्ने वाक्याँश नेपालको अन्तरिम संविधान, २०६३ को धारा १८(१) तथा निजामती सेवा ऐन, २०४९ को दफा १० सँग बाझिन गएको देखिँदा नेपालको अन्तरिम संविधान, २०६३ को धारा १०७(१) बमोजिम आजैका मितिदेखि अमान्य र बदर हुने ठहर्छ । आदेशको प्रतिलिपि महान्यायाधिवक्ताको कार्यालयलाई दिई मिसिल नियमानुसार गरी वुझाई दिनू ।
 
उक्त रायमा सहमत छौं ।
 
प्र.न्या.रामप्रसाद श्रेष्ठ
न्या.प्रकाश वस्ती
 
इति संवत् २०६७ साल भदौ ३ गते रोज ५ शुभम्
इजलास अधिकृतः हरि कोइराला
 
  