

निर्णय नं. २२३२     ने.का.प. २०४२      अङ्क १  
डिभिजन बेञ्च
माननीय न्यायाधीश श्री धनेन्द्र बहादुर सिंह
माननीय न्यायाधीश श्री हरिहरलाल राजभण्डारी
सम्वत् २०४१ सालको रिट नं. १२००
विषय : उत्प्रेषण लगायत आज्ञा, आदेश पुर्जी जारी गरिपाउँ ।
 
निवेदक      :का.जि.का.न.पं. वडा नं.२९ ठमेल बस्ने त्रिभुवन विमानस्थल भन्सार कार्यालयका ना.सु.शङ्करबहादुर बस्नेत
विरूद्ध
विपक्षी :सचिव श्री ५ को सरकार अर्थ मन्त्रालय
श्री ५ को सरकार भन्सार विभाग
त्रिभुवन विमानस्थल भन्सार कार्यालय 
आदेश भएको मिति: २०४१।१२।२६।२ मा
नियमले तोकिएको अधिकारी अख्तियारवाला विभागीय प्रमुख भन्सार विभागका महानिर्देशकले रिट निवेदकलाई आफ्नो पदको जिम्मेवारी अनुसार आचरण नगरेको भन्ने अभियोगमा नि.से.नि. ०२१ को नियम १०.१(५) बमोजिम भविष्यमा सरकारी नोकरीको निमित्त अयोग्य नठहरिने गरी नोकरीबाट हटाएको र त्यस उपर पुनरावेदन पर्दा सोही निर्णय सदर गरी अर्थ मन्त्रालयबाट निर्णय गरेकोलाई अनधिकृत निर्णय गरेको भन्न नसकिने । 
(प्रकरण नं.१०)
निवेदक तर्फबाटः विद्वान वरिष्ठ अधिवक्ता श्री मुकुन्द रेग्मी
विपक्षी तर्फबाटः विद्वान सरकारी अधिवक्ता श्री भैरव प्रसाद लंसाल
उल्लेखित मुद्दाःX
आदेश
न्या.धनेन्द्र बहादुर सिंहः भन्सार विभागको २०३९।२।२६ को र सोही निर्णय कायम राखी अर्थ मन्त्रालयबाट भएको निर्णय समेत बदर गरिपाउँ भनी नेपालको संविधानको धारा ७१ अन्तर्गत परेको प्रस्तुत रिट निवेदनको तथ्य यस प्रकार छ :
२.    म निवेदकलाई २०३९।२।२६ को निर्णय अनुसार नि.से.नि. परिच्छेद १० को दफा १०.१(५) बमोजिम भविष्यमा सरकारी नोकरीको निमित्त अयोग्य नठहरिने गरी आजैका मितिदेखि तपाईलाई नोकरीबाट हटाइएको व्यहोरा सूचित गरिन्छ भन्ने विपक्षी विभागको ०३९।२।२६ को पत्र पाई सो उपर विपक्षी मन्त्रालयमा ०३९।२।२७ मा पुनरावेदन गरेकोमा मलाई पठाएको ०४१।२।२६ को पत्रमा पूर्वपत्रको प्रतिलिपि भनी पठाएको पत्रबाट विभागको निर्णय कायम राखी निर्णय भएको हुँदा निवेदन गर्न आएको छु ।
३.    निवेदक राजपत्रअनंकित मूल अड्डा प्रमुखको कार्यालयको निजामती कर्मचारी भन्ने प्रष्ट छ । नि.से.नि. ०२१ को परिच्छेद १० को नियम १०.२(२)(ख) अनुसार मेरो उपर सजायँ दिने अधिकारी मूल अडडा प्रमुख त्रि.वि.भन्सार कार्यालयका प्रमुख भन्सार अधिकृत हुनुहुन्छ । मेरो विरूद्ध कारवाई गर्ने अवस्थामा मिति ०३९।१।२ मा प्रमुख भन्सार अधिकृतबाट नि.से.नि. ०२१ को नियम ९ र १०.१० बमोजिम स्पष्टीकरण माग गरेकोमा स्पष्टीकरण पेश गरेको छु । ०३९।२।२ देखि सस्पेण्ड गरिएको पत्र प्रमुख भन्सार अधिकृतबाट दिइएको थियो उपरोक्त बमोजिम विभागीय कारवाही गरी सकेपछि मलाई विपक्षी भन्सार विभागबाट नि.से.नि. परिच्छेद १० नियम १०.१(५) बमोजिम भविष्यमा सरकारी नोकरी निमित्त अयोग्य नठहरिने गरी नोकरीबाट हटाउने भन्ने ०३९।२।२६ मा निर्णय गरेको मिलेको छैन । भन्सार विभाग विभागीय प्रमुख अन्तर्गतको कार्यालय हुँदा मेरो विषयमा निर्णय गर्न अनधिकृत छ । मेरो विरूद्ध तथाकथित अभियोग लगाएको प्रष्ट छ । विपक्षी विभाग निर्णय गर्ने अधिकारी होइन । यदि निर्णय गर्ने अधिकारी मानेका खण्डमा पनि विपक्षी विभागले  नि.से.नि. परिच्छेद १० को दफा १०.९ र १०.१० बमोजिम स्पष्टीकरण माग गरेको छैन । निर्णय प्रष्ट रूपमा त्रुटिपूर्ण छ । विपक्षी मन्त्रालयबाट त्रुटिपूर्ण निर्णयलाई समर्थन गरेको छ । अतः विपक्षीहरूको निर्णय र कारवाई अधिकार क्षेत्रको अभावमा नि.से.नि. ०२१ को परिच्छेद १० को नियम १०.२(२)(ख) ऐ. १०.९ ऐ. १०.१० समेतको त्रुटि हुँदा ०३९।२।२६ को विभागको निर्णय र मन्त्रालयको निर्णय समेत बदर गरिपाउँ भन्ने समेत रिट निवेदन जिकिर ।
४.    विपक्षीसँग लिखित जवाफ लिई पेशगर्नु भन्नेसमेत सर्वोच्च अदालतसिङ्गल बेञ्चको ०४१।४।१२ को आदेश ।
५.    स्पष्टीकरण लिने कार्य समाप्त भएपछि त्रि.वि.भन्सार कार्यालयका प्रमुखले निजलाई भविष्यमा सरकारी नोकरीको निमित्त अयोग्य नठहरिने गरी सजायँ हुन पर्ने भनी लिखित रूपमा विभागीय प्रमुख समक्ष पेश गरेकोले विभागीय प्रमुखले समर्थन गरी नोकरीबाट हटाइएको हो, नि.से.नि. परिच्छेद १०.२(१) मा सजायँको आदेश दिने अधिकार अख्तियारवाललाई हुनेछ भन्ने प्रष्ट छ । नि.से.नि. परिच्छेद १ को २(१) (ख) अनुसार अख्तियारवाला भन्नाले विभागीय प्रमुख सम्झनु पर्छ भन्ने उल्लेख भएबाट निजलाई नोकरीबाट हटाउने गरेको निर्णय पूर्णरूपले कानुनसंगत छ । तसर्थ विभागले गरेको निर्णय र पुनरावेदन निर्णय समेत त्रुटिपूर्ण भन्न मिल्दैन, रिट निवेदन खारेज हुनु अनुरोध छ भन्ने समेत श्री ५ को सरकार अर्थ मन्त्रालय भन्सार विभागको र सोही मिलानको त्रि.वि.भन्सार कार्यालयको लिखित जवाफ ।
६.    नि.से.नि. १०.२ को उपनियम १ र २ ले राजपत्र अनंकित पदका कर्मचारीलाई सजायँ दिने अधिकारीमा मूल अड्डा प्रमुख र विभागीय प्रमुख दुवैलाई तोकेको देखिन्छ । त्रि.वि. भन्सार कार्यालयका प्रमुख भन्सार अधिकृतले स्पष्टीकरण आदि मागी निवेदकलाई सेवाबाट अवकाश दिने राय साथ पेश गरेको भन्सार विभागका महानिर्देशकले सदर गरेको निर्णय विरूद्धको पुनरावेदन यस मन्त्रालयबाट सदर भएको हुँदा रिट खारेज गरिपाउँ भन्ने समेत सचिव श्री ५ को सरकार अर्थ मन्त्रालयको लिखित जवाफ ।
७.    निवेदक तर्फबाट रहनुभएका विद्वान व.अ. श्री मुकुन्द रेग्मीले निवेदक मूल अड्डा प्रमुख अन्तर्गतको राजपत्र अनंकित कर्मचारी हो । निज विरूद्ध विभागीय कारवाही र सजायँ गर्ने अधिकार मूल अड्डा प्रमुखलाई नि.से.नि.ले तोकेको छ निवेदकलाई मूल अड्डा प्रमुख, प्रमुख भन्सार अधिकृतबाट कारवाई उठाई स्पष्टीकरण लिई विभागीय प्रमुखले नोकरीबाट हटाएको निर्णय अनधिकृत हुँदा बदरभागी छ भन्ने समेत र प्रत्यर्थीतर्फबाट बहस गर्न उपस्थित विद्वान सरकारी अधिवक्ता श्री भैरवप्रसाद लम्सालले सजायँ दिने अधिकार र नि.से.नि. ०२१ को नियम १०.२(१) मा अख्तियारवालालाई हुनेछ भनेको छ । तसर्थ निवेदकलाई अख्यिारवाला विभागीय प्रमुख भन्सार विभागका महानिर्देशकले निर्णय गरी नोकरीबाट हटाएको र पुनरावेदन निर्णय गरेको समेत कानुनसंगत छ । रिट खारेज हुनुपर्छ भन्ने समेत बहस प्रस्तुत गर्नुभयो ।
८.    प्रस्तुत मुद्दामा निवेदकको माग अनुसारको आदेश जारी हुनुपर्ने हो होइन सो कुराको निर्णय दिनुपर्ने हुन आएको छ । 
९.    यसमा निर्णयतर्फ हेर्दा राजपत्र अनङ्कित कर्मचारीउपर विभागीयकारवाही गर्ने अधिकार मूलअड्डा प्रमुख त्रि.वि.भन्सार कार्यालयका प्रमुख भन्सारअधिकृतलाई भएको र नि.से.नि. ०२१ को नियम १०.९ र १०.१० अनुसार स्पष्टीकरण लिने कार्य प्रमुख भन्सार अधिकृतबाट गरेको तर नोकरीबाट हटाउने गरी सजायँ दिने निर्णय विभागीय प्रमुख महानिर्देशकले गरेको अनधिकृत छ भन्ने समेत निवेदन जिकिर देखिन्छ ।
१०.    निजामती सेवानियमावली,२०२१ को नियम १०.२(१)मा सजायँको आदेशदिने अधिकार अख्तियारवाला लाई हुनेछ भन्ने छ । अख्तियारवाला भन्नाले राजपत्र अनङ्कित पदको सम्बन्धमा विभागीय प्रमुख सम्झनु पर्छ भन्ने नि.से.नि. ०२१ को नियम १.२(१) को खण्ड (ख) मा र विभागीय प्रमुख भन्नाले अनुसूची १ (क) मा तोकिएको अधिकारी सम्झनुपर्छ भनी सोही नियमको १.२(१) को खण्ड (ङ) मा परिभाषा गरेको र अनुसूची १ (क) मा श्री ५ को सरकारको विभागका सबै महानिर्देशक तथा निर्देशकहरू तोकिराखेको पाइन्छ । यसबाट राजपत्र अनङ्कित कर्मचारीको सम्बन्धमा सम्बन्धित विभागीय प्रमुखले सजायँको आदेश दिनसक्ने गरी अधिकार दिएको देखिन्छ । उक्त नियमले अख्तियारवाला विभागीय प्रमुख भन्सार विभागका महानिर्देशकले रिट निवेदकलाई आफ्नो पदको जिम्मेरवारी अनुसार आचरण नगरेको भन्ने अभियोगमा नि.से.नि. ०२१ को नियम १०.१(५) बमोजिम भविष्यमा सरकारी नोकरीको निमित्त अयोग्य नठरिने गरी नोकरीबाट हटाएको र त्यस उपर पुनरावेदन पर्दा सोही निर्णय सदर गरी अर्थ मन्त्रालयबाट निर्णय गरेकोलाई अनधिकृत निर्णय गरेको भन्न सकिने स्थिति नहुँदा निवेदकका माग अनुसारको आदेश जारी गर्न मिलेन । प्रस्तुत रिट निवेदन खारेज हुने ठहर्छ । फाइल नियम बमोजिम गरी बुझाई दिनु ।
 
उक्त रायमा म सहमत छु ।
 न्या.हरिहरलाल राजभण्डारी
 
 
इतिसम्वत् २०४१ साल चैत्र २६ गते रोज २ शुभम् । 