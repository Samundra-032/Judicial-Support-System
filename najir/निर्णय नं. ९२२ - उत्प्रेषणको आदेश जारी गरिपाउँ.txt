

निर्णय नं. ९२२                  ने.का.प. २०३२
फुल बेञ्च
सम्माननीय प्रधान न्यायाधीश श्री रत्नबहादुर बिष्ट
माननीय न्यायाधीश श्री झपटसिंहह रावल
माननीय न्यायाधीश श्री विश्वनाथ उपाध्याय
सम्वत् २०३१ सालको रिट फु.नं. २७
निवेदक       : जि. रौतहट प्र. झाँझ उत्तर पञ्चायत माधोपुर बस्ने राम सिंहासन राय यादव
विरुद्ध
विपक्षी : भूमिप्रशासक, भू.प्र.का.रौतहट समेत
विषय : उत्प्रेषणको आदेश जारी गरिपाउँ
(१)   भूमिप्रशासकको निर्णय बमोजिम मोहियानी कूत बुझी भरपाई समेत गरी दिईसकेपछि अदालतमा आउन लगाएको करिब ११ महिनाको समय निवेदकले अनुचित बिलम्ब गरेको मान्नु पर्ने । 
(प्रकरण नं. ९)
निवेदक तर्फबाट : अधिवक्ता सुशीलकुमार सिन्हा 
विपक्षी तर्फबाट       : अधिवक्ता मदनमोहन क्षेत्री
उल्लिखित मुद्दा : रि.फु. नं. ३२ परमानन्दप्रसाद सिंह वि.श्री ५ को सरकार मन्त्रालय
आदेश
            न्या. विश्वनाथ उपाध्याय
            १.     प्रस्तुत मुद्दा न्यायिक समितिको सिफारिशमा नेपालको संविधानको धारा ७२ (ख) अनुसार दोहर्‍याई दिनु भन्ने श्री ५ महाराजाधिराजबाट हुकूम प्रमांगी बक्स भई दोहरिएकोबाट यस बेञ्चसमक्ष पेश हुन आएको छ ।
            २.    तथ्य यसप्रकार छ : जि.रौ.प्र.झाँझ उत्तर पञ्चायत मधोपुर मौजाको राम सिंहासनका नाउँको कि.नं.१।३९ को बिगाहा १।१०।१ कि.नं.६६ को बिगाहा ०।१७।५ रामनारायणको नाउँका कि.नं.१४० को ०–१५–१० दरोगा रायको कि.नं.१४२ को १९–१५ धुपनारायणको नाउँको कि.नं.थाहा नभएका ०–१–० समेत जम्मा बिगाहा ३–१९–२ मैले ०२३ सालदेखि वटैयामा कमाई आएको बालीबाट फाँट गरी लिई भरपाई नदिएकोले दिलाई पाउँ भनी गेनालालको उजूर परेकोमा उक्त जग्गा ०२५ साल देखिनै कमाई आएको छ भनी सम्बन्धित पञ्चायतका ६ जना पञ्च सदस्यहरूले सिफारिश गरेको धुपनारायणको जग्गाको सम्बन्धमा पक्षले कि.नं.खोल्न नसकेकोले त्यस सम्बन्धमा पछि प्रमाण सहित निवेदन दिएमा कारवाई गरिने र बाँकी ३ कित्ता विपक्षीहरूको जग्गामा भूमिसम्बन्धी (संशोधित सहितको) ऐनको दफा २५ (२) बमोजिम पक्षको मोहियानी हक लाग्ने ठहर्छ भन्ने भूमि प्रशासन कार्यालय रौतहटको ०२८।३।२५ को निर्णय रहेछ । उक्त निर्णय बदर गरिपाउँ भनी निवेदकले दिएको रिट निवेदनमा विपक्षीले मुद्दा दायर गरिसकेपछि पञ्चायतमा निवेदन गरी प्रमाण बनाई ल्याएको सिफारिश प्रशासन कार्यालयको विचाराधीन विषयमा प्रष्ट हस्तक्षेप गरेको तथा अ.बं.७७ नं.बमोजिम प्रमाण नै नलाग्नेमा सोहीको एक मात्र प्रमाण लगाई मोही कायम गरेको प्रत्यक्ष कानूनी त्रुटिपूर्ण छ । उक्त जिल्लामा ०२१ सालदेखि नै भूमिसम्बन्धी ऐन लागू भइसकेपछि विपक्षीले ०२३ सालदेखि मोहियानी कमाउन पाएको छु भनी लेखेको छन् । यस अवस्थामा विपक्षीले भु.सं.ऐन, ०२१ को दफा २५ ले होइन दफा ३४ बमोजिमका रीत पुर्‍याई मोही हुनुपर्ने कानूनी बाध्यता छ र यसै सम्बन्धमा पञ्चायतको सिफारिशमा ०२५ सालदेखि नै निज जग्गाधनीहरूको मन्जुरीबाट नै तोकी कमाई आएको भनेकोबाट विपक्षीले ०२३ साल र सिफारिशमा ०२५ साल भनेकोबाट एकरुप नभई प्रष्ट झुट्टा भएको छर्लङ्ग हुन्छ । उक्त निर्णयबाट नेपालको संविधानको धारा १०(१) र ११,२ (ङ) को मेरो मौलिक हकमा आघात परेको हुँदा धारा ७१ बमोजिम उत्प्रेषण वा अन्य उपर्युक्त आज्ञा आदेश पुर्जि जारी गरी विपक्षी भु.प्र.कार्यालयको ०२८।३।२५ का निर्णय बदर गरिपाउँ भन्नेसमेत जिकिर लिएको रहेछ ।
            ३.    भु.सं.ऐन, ०२१ को दफा २५(२) प्रारम्भ भएपछि कुनै जग्गावालाले कमाउन दिए मोही हक प्राप्त हुनेछ भन्ने प्रष्ट देखिएको पक्ष निवेदकको जग्गा यो ऐन प्रारम्भ भइसकेपछि अर्थात ०२३ साल हो वा ०२५ साल जुनसुकै साल भए पनि दफा २५ को (२) प्रारम्भ पछि गेनालालले मोही हक प्राप्त गर्न ऐनले पाइसकेको दफा ३४ अनुसार जग्गाधनी मोहीको लिखत नभएको हकलाई जग्गाधनी र मोहीको जग्गा उब्जनी गा.पं.को वडा अध्यक्षसमेत भई बाँडफाँड गराई दिएकोले दफा ३४ को अनुकूल पनि भएकै भन्नुपर्ने सबूत प्रमाण पुर्‍याएन भन्ने हकलाई ०२६ सालको बाली र ०२७ सालको बालीबाट फाँटको मुचुल्का नक्कल मिसिल सामेल रहेको आधारहरूबाट कानूनको परिधिभित्र निर्णय भएकोले निवेदनको रिट निवेदन खारेज होस् भन्नेसमेतको भूमिप्रशासन कार्यालय रौतहटको लिखित जवाफ ।
            ४.    भूमिप्रशासकले कानून अनुरुप नै निर्णय गरेकोले निवेदकको कुनै हक हनन भएको छैन निवेदकको रिट निवेदन खारेज होस् भन्नेसमेतको गेनालालको लिखित जवाफ ।
            ५.    भूमिप्रशासकले मिति ०२८।३।२५ मा गरेको निर्णय बदर गरिपाउँ भन्ने निवेदकको मुख्य दावी भएकोमा प्रस्तुत रिट निवेदन मिति ०२९।२।१७ मा दर्ता भएको देखिन्छ । यसरी निर्णय गरेको मितिबाट ११ महिनापछि मात्र निवेदकले संविधानको धारा ७१ अन्तर्गत असाधारण अधिकार प्रयोग गराइ माग्न आएको देखियो । भू.सं.ऐन, ०२१ को दफा २५ (२) बमोजिम गेनालाल महतोको मोहियानी लाग्ने ठहर्छ भन्ने भूमिप्रशासकले निर्णय गरेको देखिन्छ तर उक्त निर्णयले निवेदकको कुनै हकमा आघात परेको भए आफ्नो हक प्रचलन गराउनेतर्फ समयमै जागरुकता देखाउनुपर्ने थियो तर आफ्नो हकको मौकामा वास्ता नराखी लापरवाही साथ धेरै विलम्ब गरी यो रिट निवेदन पर्न आएको छ । यति लामो अवधि व्यतीत गरी रिट निवेदन दिन परेको कुनै मनासिव कारण निवेदनमा उल्लेख गर्न पनि सकेको छैन । अतः मनासिव कारणको अभावमा अनुचित विलम्ब गरी पर्न आएको यो रिट निवेदनबाट नेपालको संविधानको धारा ७१ अन्तर्गत यस अदालतको असाधारण अधिकार क्षेत्रको प्रयोग गर्न उपर्युक्त नदेखिएकोले यो रिट निवेदन खारेज हुने ठहर्छ भन्ने २०३०।५।१७।१ को डिभिजन बेञ्चको आदेश ।
            ६.    प्रस्तुत मुद्दा दोहर्‍याउनेबारे बक्स भएको हुकूम प्रमांगी साथ रहेको न्यायिक समितिको पर्चामा विलम्बका सिद्धान्तको प्रयोग मुद्दा विशेषको रुप र प्रकृतिमा निर्भर गर्छ । समयको गणनालाई निरपेक्ष मानी यति समय व्यतीत भएकोले ढिला गरेको वा लापरवाही गरेको देखिन्छ भनी रिट निवेदन खारेज गरिन्छ भन्ने विलम्बको सिद्धान्तको सही प्रयोग भयो भन्न सकिंदैन अन्य मुद्दामा हदम्यादको किटानी व्यवस्था भएका रिट मुद्दामा कुनै खास अवधि किटिएको हुँदैन । रिट मुद्दाको सन्दर्भमा निवेदकले अनुचित विलम्ब गरिआएको छ वा छैन भन्ने प्रश्नको विचार गर्दा जहिलेसुकै पनि निजले हक हनन भएको थाहा पाएको मिति र निवेदन दर्ता गरेको मितिको बीचको अवधिलाई मुद्दाको रुप प्रकृति निवेदकको आचरण तेस्रो पक्षको हितमा प्रतिकूल असर पर्न सक्ने संभावना इत्यादि विभिन्न विचारणीय कुराहरूको सन्दर्भमा विचार गर्नुपर्छ । निवेदन दर्ता गर्न ल्याएको अवधिलाई अनुचित विलम्ब गरिआएको अवधिको संज्ञा दिंदा उपर्युक्त सापेक्षिक कुराहरूको विचार गरिएको हुनुपर्छ र निर्णयबाट सो कुरा देखिनुपर्छ नत्र भने यति अवधि व्यतीत गरी ढिला गरिआएको मात्र भनी दिंदा हदम्याद लगाएको जस्तो मात्र हुन जान्छ र मुद्दाका पक्षहरूले फलानाको मुद्दामा भने यति अवधि पछि आएकोमा पनि ढिला गरेको नहुने मेरो मुद्दामा विलम्ब भयो भनी खारेज हुने यो कस्तो न्याय हो भनी सम्झने अवस्था पर्छ र यसबाट भविष्यको लागि पनि कुनै मार्ग प्रदर्शन हुँदैन । न्यायको लागि अदालतको शरणमा आउने व्यक्तिलाई विलम्बको सिद्धान्तको आधारमा मद्दत गर्न इन्कार गर्दा घोर अन्याय हुने वा कुनै गम्भीर कानूनी त्रुटि कायम रहन जाने र निजलाई मद्दत गरेको खण्डमा अरू कसैलाई कुनै प्रतिकूल असर नपर्ने वा त्यस्तो असर परे पनि त्यसलाई अनुचित वा तुलनात्मक दृष्टिकोणबाट उपयुक्त भन्न नमिल्ने देखिएमा अदालतले मुद्दा किनारा गर्नको लागि विलम्बको सिद्धान्तको साहारा लिनु कदापि उचित हुँदैन । समयको गणना गरेर मात्र प्रस्तुत रिट निवेदनहरू खारेज गर्दा इन्साफ गरेर मात्र हुन्न इन्साफ भए गरेको छ भन्ने कुरा देखिनुपर्छ भन्ने सर्वमान्य सिद्धान्तमा बाधा पर्ने हुनाले विलम्बबारे फुल बेञ्चको उपर्युक्त सिद्धान्तको पृष्ठभूमिमा विचार गर्दा समयको गणनाको आधारमा मात्र प्रस्तुत मुद्दाहरूमा विलम्बको सिद्धान्त प्रयोग गरेको मिलेको देखिएन भन्नेसमेत उल्लेख भएको पाइन्छ ।
            ७.    यस बेञ्चसमक्ष निवेदक तर्फबाट विद्वान अधिवक्ता श्री सुशीलकुमार सिन्हाले हकदैया नै नपुग्ने व्यक्तिको उजूरी लिई विपक्षी भूमिप्रशासकले निर्णंय गरेको छ हकदैया पुग्नेको उजूर भएमात्र त्यस्तो उजूरी लिई निर्णय गर्न अधिकारको श्रृजना हुने हो । हकदैया नै पुग्ने व्यक्ति होइन भने त्यस्तो व्यक्तिको उजूरी लिई निर्णय दिने अधिकार श्रृजना हुँदैन । हक नपुग्ने व्यक्तिको उजूरीबाट निर्णय गरेको गलत र कानूनी त्रुटिपूर्ण निर्णय कायम राख्न मिल्ने कुरा होइन । विलम्बको सिद्धान्त मुद्दा विशेषको रुप र प्रकृतिमा निर्भर गर्छ समयको गणनालाई निरपेक्ष मान्न सकिन्न यस्तोमा विलम्वका सिद्धान्त लाग्दैन मेरो पक्षको माग बमोजिम आदेश जारी हुनुपर्छ भन्नेसमेत र विपक्षी भू.प्र.का.तर्फबाट विद्वान अतिरिक्त सरकारी अधिवक्ता श्री भैरवप्रसाद लम्सालले अनुचित विलम्बबारे परमानन्दको केशमा सिद्धान्त कायम भइसकेको छ । अर्को सालको बाली लगाइसकेपछि अनुचित विलम्ब गरी रिट निवेदन गरेको प्रष्ट देखिएकै हुँदा रिट निवेदन खारेज हुनुपर्छ भन्नेसमेत र विपक्षी गेनालालतर्फबाट विद्वान अधिवक्ता मदनमोहन क्षेत्रीले निवेदक सफा ह्दय शुद्ध हात लिई निवेदन गर्न आएको छैन । पञ्चायत समक्ष धानमडनी गरी अधियाँ लिएकोलाई झुट्टा भन्न सकेको छैन रिट निवेदन खारेज हुनुपर्छ भन्नेसमेत बहस प्रस्तुत गर्नुभयो ।
            ८.    यसमा दुबै पक्षका विद्वान अधिवक्ताहरूको बहससमेत सुनी निर्णयतर्फ विचार गर्दा मुख्यतः निम्नलिखित प्रश्नहरूको निर्णय गर्नुपर्ने देखिन्छ ।
१.     मोहियानी हकको विवादको सम्बन्धमा प्रत्यर्थी भूमिप्रशासकले गरेको २०२८।३।२५ का निर्णय बदर गराई माग्न करिब ११ महिनापछि २०२९।२।१७ मा मात्र निवेदकले यो रिट निवेदनपत्र दिएकोले आफ्नो हकको खोजिमा अनुचित विलम्ब गरेको भन्ने दोष निवेदक उपर लाग्ने स्थिति छ वा छैन ?
२.    आफ्नो हकका खोजिमा निवेदकले अनुचित विलम्ब गरेको छैन भन्ने निवेदकको माग बमोजिम उत्प्रेषणको आदेश जारी हुनुपर्ने हो वा होइन ?
            ९.    यस सम्बन्धमा मिसिल अध्ययन गर्दा मनासिव माफिकको कारणको अभावमा अनुचित विलम्ब गरी रिट निवेदन दिएको भनी डिभिजन बेञ्चले यो रिट निवेदन खारेज गर्ने निर्णय गरेको देखिन्छ । विलम्बको सिद्धान्त मुद्दा विशेषका रुप र प्रकृतिमा निर्भर गर्छ समयका गणनालाई निरपेक्ष मान्न सकिन्न भन्ने निवेदकतर्फका विद्वान अधिवक्ताले यस सम्बन्धमा बहस प्रस्तुत गर्नुभएको छ र निवेदक परमानन्दप्रसाद सिंह विरुद्ध श्री ५ को सरकार गृह पञ्चायत मन्त्रालयसमेत भएको उत्प्रेषणको आदेश जारी गरिपाउँ भन्ने २०३० सालका रि.फु.नं. ३२ का मुद्दामा फुल बेञ्चबाट २०३१।२।२५।६ को निर्णय नजिरको रुपमा उल्लेख गरिएको छ । उक्त निर्णयको अध्ययन गर्दा विलम्बको सिद्धान्तको समयतत्त्व नै एकमात्र निर्णायक तत्त्व हुँदैन अनुचित विलम्व एउटा सापेक्षिक अभिव्यक्ति हो निवेदकले अनुचित विलम्ब गरेको छ वा छैन भन्ने निष्कर्षमा पुग्नको लागि अदालतले मुद्दाको प्रकृति, सम्बन्धित पक्षको आचरण निजले अदालतमा आउन लगाएको समय र निजलाई उपचार प्रदान गरेको खण्डमा त्यसबाट अरूको हक वा हितमा पर्नसक्ने असर इत्यादि सब कुराहरूको समिष्टिगत रुपमा विचार गर्नुपर्छ भन्ने सिद्धान्त प्रतिपादित भएको देखिन्छ । यस सन्दर्भमा प्रस्तुत मुद्दामा विचार गर्दा मुद्दाको विषयवस्तु मोहियानी हकसँग सम्बन्धित भएको र प्रत्यर्थी भूमिप्रशासकले २०२८।३।२५ मा प्रत्यर्थी गेनालाल महतोको मोहियानी कायम गरी निर्णय गरेपछि निवेदकले निजलाई मोही मानेर २०२८।९।१२ मा निजबाट कूत बुझी भरपाई गरिदिएको छ भनी प्रत्यर्थी गेनालाल महतोको भरपाईको नक्कलसमेत पेश गरेको र सो कुरा निवेदककातर्फबाट खण्डन हुन नसकेकोले मुद्दाको प्रकृति निवेदकको आचरण र निजले यस अदालतमा आउन लगाएको करीव ११ महिना समयको सन्दर्भमा निवेदकले निश्चय नै अनुचित विलम्ब गरेको भन्नुपर्ने हुन आउँछ । त्यसरी अनुचित विलम्ब गरिआएको निवेदकको रिट निवेदनबाट नेपालको संविधानको धारा ७१ अन्तर्गत अधिकार प्रयोग गर्न उपयुक्त नदेखिनाले रिट निवेदन खारेज गर्ने गरेको डिभिजन बेञ्चको मनासिव ठहर्छ । फाइल नियमबमोजिम बुझाई दिनु ।
 
उक्त रायमा सहमत छौं । 
 
प्र.न्या. रत्नबहादुर बिष्ट र 
 
न्या. झपटसिं रावल
 
इति सम्वत् २०३१ साल चैत्र २२ गते रोज ६ शुभम् । 
 
  